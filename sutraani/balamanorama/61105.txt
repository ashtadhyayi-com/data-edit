<<दीर्घाज्जसि च>> - दीर्घाज्जसि च । <<प्रथमयोः>>[[6.1.102]] इत्यतः 'पूर्वसवर्ण' इति <<नादिचि>>[[6.1.104]] इत्यतो नेति इचीति चानुवर्तते । तदाह दीर्घादित्यादिना । नन्विदं सूत्रं व्यर्थं, <<नादिचि>>[[6.1.104]] इत्येव सिद्धेरिति शङ्कते - यद्यपीहेति । ननु जसि विश्वपा-असिति स्थिते पूर्वसवर्णदीर्घनिषेधार्थमिदं सूत्रमावश्यकं, तत्र <<नादिचि>>[[6.1.104]] इत्यस्याप्रवृत्तेरित्यत आह - जसि त्विति । माऽस्तु पूर्वसवर्णदीर्घनिषेधः । पूर्वसवर्णदीर्घे सत्यपि जसि 'विश्वपाः' इति सिध्यति । तन्निषेधे सत्यपि <<अकः सवर्णे दीर्घः>>[[6.1.101]] इति कृतेऽपि 'विश्वपाः' इत्येव रूपं सिध्यति । अतः किं तन्निषेधेनेत्यर्थः । परिहरति — तथापीति । इत्यादीति । आदिना लक्ष्म्यावित्यादिसङ्ग्रहः । तत्र <<नादिचि>>[[6.1.104]] इत्यस्याप्रसक्त्या तन्निषेध आवश्यक इति भावः । ननु <<दीर्घाज्जसि च>> इति सूत्रं यदि 'गौर्यौ' इत्याद्यर्थमेव, तर्हि ईदन्ताधिकारे गौरीशब्दनिरूपणावसर एव तदुपन्यासो युक्त इत्यत आह - इहापीति । विश्वपावित्यत्र <<नादिचि>>[[6.1.104]] इत्यस्य <<दीर्घाज्जसि च>> इत्यस्य च प्राप्तौ परत्वेन <<दीर्घाज्जसि च>> इत्यस्यैवोपन्यासौचित्यादित्यर्थः । <<अमि पूर्वः>>[[6.1.107]] । विश्वपाम् ।