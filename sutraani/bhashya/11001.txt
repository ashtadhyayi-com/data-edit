(सूत्रस्वरूपसाधनाधिकरणम्)
कुत्वं कस्मान्न भवति “चोः कुः” पदस्य इति ?
भत्वात् ।
कथं भसञ्ज्ञा ?
“अयस्मयादीनि छन्दसि” इति ।
‘छन्दसि’ इति उच्यते, न चेदं छन्दः ।

<ऽ छन्दोवत् सूत्राणि भवन्ति । ऽ>
यदि भसञ्ज्ञा, “वृद्धिरादैजदेङ् गुणः” इति जश्त्वमपि न प्राप्नोति ।
उभयसञ्ज्ञान्यपि छन्दांसि दृश्यन्ते ।
तद्यथा - ‘सः सुष्टुभास ऋक्वता गणेन’ ।
पदत्वात् कुत्वम्, भत्वात् जश्त्वं न भवति ।
एवमिहापि पदत्वाज्जश्त्वम्, भत्वात्कुत्वं न भविष्यति ॥

(तद्भावितग्रहणनिराकरणाधिकरणम्)
किं पुनरिदम् तद्भावितग्रहणम् - वृद्धिरत्येवं ये आकारैकारौकारा भाव्यन्ते तेषां ग्रहणम् , आहोस्विदादैज्मात्रस्य ।
किं चातः ?
यदि तद्भावितग्रहणम् , ‘शालीयः- मालीयः’ इति वृद्धलक्षणश्छो न प्राप्नोति ।
‘आम्रमयम्-शालमयम्’, वृिद्धलक्षणो मयण्न प्राप्नोति ।
‘आम्रगुप्तायनिः-शालगुप्तायनिः’, वृद्धिलक्षणः फिञ् न प्राप्नोति ।

अथैज्मात्रस्य ग्रहणम्, सर्वो भासः - सर्वभासः इति “उत्तरपदपदवृद्धौ सर्वं च” इत्येषः विधिः प्राप्नोति ।
इह च तावती भार्या यस्य तावद्भार्यः-यावद्भार्यः “वृद्धिनिमित्तस्य-” इति पुंवद्भावप्रतिषेधः प्राप्नोति ।

अस्तु तर्हि - आदैज्मात्रस्य ।
ननु चोक्तम् - सर्वो भासः - सर्वभासः इति “उत्तरपदपदवृद्धौ सर्वं च” इति एषः विधिः प्राप्नोति ।
नैषः दोषः ।
नैवं विज्ञायते - उत्तरपदस्य वृद्धिः - उत्तरपदवृद्धिः, उत्तरपदवृद्धाविति ।
कथम् तर्हि ।
‘उत्तरपदस्य’ इत्येवं प्रकृत्य या वृद्धिस्तद्वत्युत्तरपदे - इत्येवमेतद्विज्ञायते ।
अवश्यञ्चैतदेवं विज्ञेयम् ।
तद्भावितग्रहणे सत्यपीह प्रसज्येत - सर्वः - कारकः सर्वकारकः इति ॥

यदप्युच्यते - इह तावती भार्या यस्य - तावद्भार्यः, यावद्भार्य इति “वृद्धिनिमित्तस्य-” इति पुंवद्भावप्रतिषेधः प्राप्नोतीति ।
न एषः दोषः ।
नैवं विज्ञायते - वृद्धेः - निमित्तम् , वृद्धिनिमित्तम् , वृद्धिनिमित्तस्येति ।
कथम् तर्हि ?
वृद्धेः निमित्तं यस्मिन्सोऽयं वृद्धिनिमित्तः, वृद्धिनिमित्तस्य इति ।
किञ्च वृद्धेर्निमित्तम् ?
योऽसौ ककारो णकारो ञकारो वा ।
अथवा यः कृत्स्नाया वृद्धेर्निमित्तम् , तद्वृद्धिनिमित्तम् ।
कश्च कृत्स्नाया वृद्धेर्निमित्तम् ?
यस्त्रयाणामाकारैकारौकाराणाम् ।

(सञ्ज्ञासूत्रत्वसाधनाधिकरणम्)
<ऽ  सञ्ज्ञाधिकारः सञ्ज्ञासम्प्रत्ययार्थः । ऽ>
“अथ सञ्ज्ञा” इत्येवं प्रकृत्य वृद्ध्यादयः शब्दाः पठितव्याः ।
किम् प्रयोजनम् ?
‘सञ्ज्ञासम्प्रत्ययार्थः’ ।
वृद्ध्यादीनाम् शब्दानाम् सञ्ज्ञा इत्येष सम्प्रत्ययो यथा स्यात् ।

<ऽ इतरथा ह्यसम्प्रत्ययो यथा लोके । ऽ>
अक्रियमाणे हि सञ्ज्ञाधिकारे वृद्ध्यादीनाम् ‘सञ्ज्ञा’ इत्येषः सम्प्रत्ययो न स्यात् ।
इदमिदानीम् बहुसूत्रमनर्थकम् स्यात् ।
अनर्थकमित्याह ।
कथम् ?
‘यथा लोके’ ।
लोके ह्यर्थवन्ति चानर्थकानि च वाक्यानि दृश्यन्ते ।
अर्थवन्ति तावत् - ‘देवदत्त गामभ्याज शुक्लां दण्डेन’, ‘देवदत्त गाम् अभ्याज कृष्णाम्’ इति ।
अनर्थकानि - ‘दश दाडिमानि षडपूपाः कुण्डमजाजिनं पललपिण्डः । अर्धोरुकमेतत्कुमार्याः स्फैयकृतस्य पिता प्रतिशीनः’ इति ।

<ऽ  सञ्ज्ञासञ्ज्ञ्यसन्देहश्च । ऽ>
क्रियमाणेऽपि सञ्ज्ञाधिकारे सञ्ज्ञासञ्ज्ञिनोरसन्देहो वक्तव्यः ।
कुतो ह्येतत् वृद्धिशब्दः सञ्ज्ञा, आदैचः सञ्ज्ञिन इति ।
न पुनरादैचः सञ्ज्ञा, वृद्धिशब्दः सञ्ज्ञीति ?
यत्तावत् उच्यते - ‘सञ्ज्ञाधिकारः कर्तव्यः सञ्ज्ञासम्प्रत्ययार्थ’ इति ।
न कर्तव्यः ।

<ऽ आचार्याचारात्सञ्ज्ञासिद्धिः । ऽ>
आचार्याचारात्सञ्ज्ञासिद्धिर्भविष्यति ।
किमिदम् - आचार्याचारात् ?
आचार्याणामुपचारात् ।

<ऽ  यथा लौकिकवैदिकेषु । ऽ>
तद्यथा लौकिकेषु वैदिकेषु च कृतान्तेषु ।
लोके तावत् - मातापितरौ पुत्रस्य जातस्य संवृतेऽवकाशे नाम कुर्वाते - देवदत्तो यज्ञदत्त इति ।
तयोरुपचारादन्येऽपि जानन्ति इयमस्य सञ्ज्ञेति ।
वेदे याज्ञिकाः सञ्ज्ञां कुर्वन्ति - स्फ्यो यूपश्चषाल इति ।
तत्रभवतामुपचारादन्येऽपि जानन्ति - इयमस्य सञ्ज्ञेति ।
एवमिहापि । इहैव तावत्केचिद्व्याचक्षणा आहुः - वृद्धिः शब्दः सञ्ज्ञा, आदैचः सञ्ज्ञिन इति ॥
अपरे पुनः “सिचि वृद्धिः” इत्यक्त्वाऽऽकारैकारौकारानुदाहरन्ति ।
तेन मन्यामहे - यया प्रत्याय्यन्ते सा सञ्ज्ञा, ये प्रतीयन्ते ते सञ्ज्ञिन इति ।

यदप्युच्यते ‘क्रियमाणेऽपि सञ्ज्ञाधिकारे सञ्ज्ञासञ्ज्ञिनोरसन्देहो वक्तव्यः’ इति ।

<ऽ सञ्ज्ञासञ्ज्ञ्यसन्देहः । ऽ>
सञ्ज्ञासञ्ज्ञिनोरसन्देहः सिद्धः ।
कुतः ?
आचार्याचारादेव ।
उक्तः आचार्याचारः ।

<ऽ अनाकृतिः । ऽ>
अथवा - अनाकृतिः सञ्ज्ञा, आकृतिमन्तः सञ्ज्ञिनः ।
लोकेऽपि ह्याकृतिमतो मांसपिण्डस्य देवदत्त इति सञ्ज्ञा क्रियते ।

<ऽ  लिङ्गेन वा । ऽ>
अथवा किञ्चिल्लिङ्गमासज्य वक्ष्यामि - इत्थंलिङ्गा सञ्ज्ञेति ।
वृद्धिशब्दे च तल्लिङ्गं करिष्यते नादैच्छब्दे ।
इदं तावदयुक्तम् यदुच्यते आचार्याचारादिति ।
किमत्रायुक्तम् ।
तमेवोपालभ्यागमकं ते सूत्रमिति तस्यैव पुनः प्रमाणीकरणमित्येतदयुक्तम् ।
अपरितुष्यन् खल्वपि भवाननेन परिहारेण आकृतिर्लिङ्गेन वेत्याह ।
तच्चापि वक्तव्यम् ।
यद्यप्येतदुच्यते - अथ वा एतर्हि इत्सञ्ज्ञा न वक्तव्या लोपश्च न वक्तव्यः ।
सञ्ज्ञालिङ्गमनुबन्धेषु करिष्यते ।
न च सञ्ज्ञाया निवृत्तिरुच्यते ।
स्वभावतः सञ्ज्ञाः सञ्ज्ञिनः प्रत्याय्य निवर्तन्ते ।
तेनानुबन्धानामपि निवृत्तिर्भविष्यति ।
सिद्ध्यत्येवम् ।
अपाणिनीयं तु भवति ।
यथान्यासमेवास्तु ।
ननु चोक्तम् - ‘सञ्ज्ञाधिकारः सञ्ज्ञासम्प्रत्ययार्थ इतरथा ह्यसम्प्रत्ययो यथा लोके’ इति ।
न यथा लोके तथा व्याकरणे ।
प्रमाणभूत आचार्यो दर्भपवित्रपाणिः शुचाववकाशे प्राङ्मुख उपविश्य महता प्रयत्नेन सूत्राणि प्रणयति स्म ।
तत्राशक्यं वर्णेनाप्यनर्थकेन भवितुम् , किं पुनरियता सूत्रेण ।
किमतो यदशक्यम् ।
अतः सञ्ज्ञासञ्ज्ञिनावेव ।
कुतो नु खलु एतत् सञ्ज्ञासञ्ज्ञिनावेवेति।
न पुनः साध्वनुशासने अस्मिन् शास्त्रे साधुत्वमनेन किर्यते ?
कृतम् अनयोः साधुत्वम् ।
कथम् ?
वृधिरस्मायविशेषेणोपदिष्टः प्रकृतिपाठे, तस्मात् क्तिन्प्रत्ययः ।
आदैचोऽप्यक्षरसमाम्नाये उपदिष्टाः ।
प्रयोगनियमार्थं तर्हीदं स्यात् - वृद्धिशब्दात् परे आदैचः प्रयोक्तव्या इति ।
नेह प्रयोगनियम आरभ्यते ।
किम् तर्हि ?
संस्कृत्य संस्कृत्य पदान्युत्सृज्यन्ते ।
तेषां यथेष्ठमभिसम्बन्धो भवति ।
तद्यथा आहर पात्रम् , पात्रमाहर इति ।
आदेशास्तर्हीमे स्युः ।
वृद्धिशब्दस्यादैचः ।
षष्ठीनिर्दिष्टस्यादेशा उच्यन्ते । न चात्र षष्ठीं पश्यामः ।

आगमास्तर्हीमे स्युः ।
वृद्धिशब्दस्य आदैचः आगमाः ।
आगमा अपि षष्ठीनिर्दिष्टस्यैवोच्यन्ते, लिङ्गेन च ।
न चात्र षष्ठीं, न खल्वपि आगमलिङ्गं पश्यामः ।
इदं खल्वपि भूयः सामनाधिकरण्यम् , एकविभक्तिकत्वं च ।
द्वयोश्चैतद्भवति ।
कयोः ?
विशेषणविशेष्ययोः वा, सञ्ज्ञासञ्ज्ञिनोः वा ।
तत्रैतत् स्यात् - विशेषणविशेष्ये इति ।
तच्च न ,  द्वयोर्हि प्रतीत्पदार्थकयोर्लोके विशेषणविशेष्यभावो भवति ।
न चादैच्छब्दः प्रतीतपदार्थकः ।
तस्मात् सञ्ज्ञासञ्ज्ञिनावेव ।

तत्र त्वेतावान् सन्देहः - कः सञ्ज्ञी का सञ्ज्ञेति ।
स चापि क्व सन्देहः - यत्रोभे समानाक्षरे ।
यत्र त्वन्यतरल्लघु सा सञ्ज्ञा ।
कुतः एतत् ?
लघ्वर्थं हि सञ्ज्ञाकरणम् ।
तत्राप्ययं नावश्यं गुरुलघुतामेवोपलक्षयितुमर्हति ।
किम् तर्हि ?
अनाकृतितामपि ।
अनाकृतिः सञ्ज्ञा , आकृतिमन्तः सञ्ज्ञिनः ।
लोके ह्याकृतिमतो मांसपिण्डस्य देवदत्त इति सञ्ज्ञा क्रियते ।
अथवा - आवर्तिन्यः सञ्ज्ञा भवन्ति ।
वृद्धिशब्दश्चावर्तते, नादैच्छब्दः ।
तद्यथा - इतरत्रापि देवदत्तशब्द आवर्तते, न मांसपिण्डः ।
अथवा - पूर्वोच्चारितः सञ्ज्ञी, परोच्चारिता सञ्ज्ञा ।
कुतः एतत् ?
सतो हि कार्यिणः कार्येण भवितव्यम् ।
तद्यथा ।
इतरत्रापि सतो मांसपिण्डस्य देवदत्त इति सञ्ज्ञा क्रियते ।
कथम् “वृद्धिरादैच्”  इति ।
एतदेकमाचार्यस्य मङ्गलार्थं मृष्यताम् ।
माङ्गलिक आचार्यो महतः शास्त्रौघस्य मङ्गलार्थं वृद्धिशब्दमादितः प्रयुङ्क्ते ।
मङ्गलादीनि हि शास्त्राणि प्रथन्ते वीरपुरुषाणि च भवन्ति, आयुष्मत्पुरुषाणि च ।
अध्येतारश्च वृद्धियुक्ता यथा स्युरिति ।
सर्वत्रैव हि व्याकरणे पूर्वोच्चारितः सञ्ज्ञी, परोच्चारिता सञ्ज्ञा ।
“अदेङ् गुणः” इति यथा ।
दोषवान् खल्वपि सञ्ज्ञाधिकारः ।
अष्टमेऽपि हि सञ्ज्ञा क्रियते “तस्य परमाम्रेडितम्” इति ।
तत्रापीदमनुवर्त्यं स्यात् ।
अथवा - अस्थानेऽयं यत्नः क्रियते ।
न हीदं लोकाद्भिद्यते ।
यदीदं लोकाद्भिद्येत ततो यत्नार्हं स्यात् ।
तद्यथा - अगोज्ञाय कश्चित् गां सक्थनि कर्णे वा गृहीत्वा उपदिशति - ‘अयम् गौः’ इति ।
न चास्मायाचष्टे ‘इयमस्य सञ्ज्ञा’ इति ।
भवति चास्य सम्प्रत्ययः ।
तत्रैतत् स्यात् - ‘कृतस्तत्र पूर्वैरभिसम्बन्धः’ इति ।
इहापि कृतः पूर्वैरभिसम्बन्धः ।
कैः ?
आचार्यैः ।

तत्रैतत् स्यात् ।
यस्मै सम्प्रत्युपदिशति तस्याकृत इति ।
लोकेऽपि यस्मै सम्प्रत्युपदिशति तस्याकृतः ।
अथ तत्र कृतः, इहापि कृतो द्रष्टव्यः ।

(अन्योन्याश्रयपरिहाराधिकरणम्)
<ऽ सतो वृद्ध्यादिषु सञ्ज्ञाभावात् तदाश्रये इतरेतराश्रयत्वादसिद्धिः । ऽ>
सतः सञ्ज्ञिनः सञ्ज्ञाभावात् सञ्ज्ञाश्रये सञ्ज्ञिनि वृद्ध्यादिषु इतरेतराश्रयत्वादप्रसिद्धिः ।
का इतेरेतराश्रयता ?
सतामादैचां सञ्ज्ञया भवितव्यम् , सञ्ज्ञया चादैचो भाव्यन्ते ।
तदितरेतराश्रयम् भवति ।
इतरेतराश्रयाणि च कार्याणि न प्रकल्पन्ते ।
तद्यथा - नौर्नावि बद्धा नेतरत्राणाय भवति ।
ननु च भोः -  इतरेतराश्रयाण्यपि कार्याणि दृश्यन्ते ।
तद्यथा - नौः शकटं वहति, शकटं च नावं वहति ।
अन्यदपि तत्र किञ्चित् भवति - जलं स्थलं वा ।
स्थले शकटं नावं वहति ।
जले नौः शकटं वहति ॥

यथा तर्हि त्रिविष्टब्धकम् ।
तत्राप्यन्ततः सूत्रकं भवति ।
इदं पुनरितरेतराश्रयमेव ।

<ऽ  सिद्धम् तु नित्यशब्दत्वात् । ऽ>
सिद्धमेतत् ।
कथम् ?
नित्यशब्दत्वात् ।
नित्याः शब्दाः ।
नित्येषु शब्देषु सतामादैचां सञ्ज्ञा क्रियते ।
न सञ्ज्ञया आदैचो भाव्यन्ते ।
यदि तर्हि नित्याः शब्दाः, किमर्थं शास्त्रम् ।

<ऽ किमर्थं शास्त्रमिति चेन्निवर्तकत्वात्सिद्धम् । ऽ>
निवर्तकं शास्त्रम् ।
कथम् ?
मृजिरस्मायविशेषेणोपदिष्टः ।
तस्य सर्वत्र मृजिबुद्धिः प्रसक्ता ।
तत्रानेन निवृत्तिः क्रियते ।
मृजेरक्ङित्सु प्रत्ययेषु मृजिप्रसङ्गे मार्जिः साधुर्भवतीति ।

(समुदितसञ्ज्ञानिराकरणाधिकरणम्)
प्रत्येकं वृद्धिगुणसञ्ज्ञे भवत इति वक्तव्यम् ।
किं प्रयोजनम् ?
समुदाये मा भूतामिति ।

<ऽ अन्यत्र सहवचनात्समुदाये सञ्ज्ञाऽप्रसङ्गः । ऽ>
अन्यत्र सहवचनात्समुदाये वृद्धिगुणसञ्ज्ञयोरप्रसङ्गः ।
यत्रेच्छति सहभूतानां कार्यं करोति तत्र सहग्रहणम् ।
तद्यथा - “सह सुपा” “उभे अभ्यस्तम् , सह” इति ।

<ऽ प्रत्यवयवम् च वाक्यपरिसमाप्तेः । ऽ>
प्रत्यवयवं च वाक्यपरिसमाप्तिर्दृश्यते ।
तद्यथा - देवदत्तयज्ञदत्तविष्णुमित्रा भोज्यन्तामिति ।
न चोच्यते प्रत्येकमिति ।
प्रत्येकं च भुजिः परिसमाप्यते ।

ननु चायमप्यस्ति दृष्टान्तः - ‘समुदाये वाक्यपरिसमाप्तिः’ इति ।
तत् यथा - ‘गर्गाः शतम् दण्ड्यन्ताम्’ इति ।
अर्थिनश्च राजानो हिरण्येन भवन्ति, न च प्रत्येकम् दण्डयन्ति ।

सत्येतस्मिन्दृष्टान्ते यदि तत्र सहग्रहणं क्रियते, इहापि प्रत्येकमिति वक्तव्यम् ।
अथ तत्रान्तरेण सहग्रहणं सहभूतानां कार्यं भवति, इहापि नार्थः प्रत्येकमिति वचनेन ।

(तपरगराह्यनिराकरणीयाधिकरणम्)
अथ किमर्थमाकारः तपरः क्रियते ?

<ऽ आकारस्य तपरकरणं सवर्णार्थम् । ऽ>
आकारस्य तपरकरणं क्रियते ।
किं प्रयोजनम् ?
सवर्णार्थम् ।
“तपरस्तत्कालस्य” इति तत्कालानां ग्रहणं यथा स्यात् ।
केषाम् ?
उदात्तानुन्दात्तस्वरितानाम् ।
किं च कारणं न स्यात् ।

<ऽ भेदकत्वात्स्वरस्य । ऽ>
भेदका उदात्तादयः ।
कथं पुनर्ज्ञायते- भेदका उदात्तादय इति ।
एवम् हि दृश्यते लोके - य उदात्ते कर्तव्येऽनुदात्तं करोति खण्डिकोपाध्यायस्तस्मै चपेटां ददाति - अन्यत् त्वं करोषीति ।

अस्ति प्रयोजनमेतत् ।
किं तर्हि ?
इति -

भेदकत्वात् गुणस्येति वक्तव्यम् ।
किम् प्रयोजनम् ?
आनुनासिक्यं नाम गुणः, तद्भिन्नस्यापि ग्रहणं यथा स्यात् ।
किं च कारणं न स्यात् ?
‘भेदकत्वाद्गुणस्य’ । भेदकाः गुणाः ।
कथं पुनर्ज्ञायते - ‘भेदकाः गुणाः’ इति ।
एवं हि दृश्यते लोके - एकोऽयमात्मा - उदकं नाम, तस्य गुणभेदादन्यत्वं भवति - अन्यदिदं शीतम् , अन्यदिदमुष्णमिति ।

ननु च भोः - अभेदका अपि गुणा दृश्यन्ते ।
तद्यथा - देवदत्तः मुण्ड्यपि जट्यपि शिख्यपि स्वामाख्यां न जहाति ।
तथा - बालो युवा वृद्धः, वत्सो दम्यो बलीवर्द इति ।
उभयमिदं गुणेषूक्तम् -  भेदकाः-अभेदकाः इति ।
किं पुनरत्र न्याय्यम् ?
‘अभेदकाः गुणाः’ इत्येव न्याय्यम् ।
कुतः एतत् ?
यदयम् “अस्थिदधिसक्थ्यक्ष्णामनङुदात्तः” इत्युदात्तग्रहणं करोति ।
यदि भेदका गुणाः स्युः, उदात्तमेवोच्चारयेत् ।
यदि तर्ह्यभेदकाः गुणाः, अनुदात्तादेरन्तोदात्ताच्च यदुच्यते तत्स्वरितादेः स्वरितान्ताच्च प्राप्नोति ।

नैषः दोषः ।
आश्रीयमाणो गुणो भेदको भवति ।
तद्यथा - ‘शुक्लमालभेत’  ‘कृष्णमालभेत’ ।
तत्र यः शुक्ल आलब्धव्ये कृष्णमालभेत, न हि तेन यथोक्तं कृतं भवति ।

असन्देहार्थस्तर्हि तकारः ।
ऐजित्युच्यमने सन्देहः स्यात् - किमिमावैचावेव, आहोस्विदाकारोऽप्यत्र निर्दिश्यते ?[इति ] ।

सन्देहमात्रमेतद्भवति ।
सर्वसन्देहेषु चेदमुपतिष्ठते - “व्याख्यानतो विशेषप्रतिपत्तिर्न हि सन्देहादलक्षणम्” इति ।
त्रयाणां ग्रहणमिति व्याख्यास्यामः ।
अन्यत्रापि ह्ययमेवञ्जातीयकेषु सन्देहेषु न कञ्चिद्यत्नं करोति ।
तद्यथा - “औतोऽम्शसोः” इति ।

इदम् तर्हि प्रयोजनम् - आन्तर्यतस्त्रिमात्रचतुर्मात्राणां स्थानिनां त्रिमात्रचतुर्मात्रा आदेशा मा भूवन्निति ।
खट्वा+ इन्द्रः खट्वेन्द्रः , खट्वा+ उदकम् खट्वोदकम् , खट्वा+ ईषा खट्वेषा, खट्वा+ ऊढा खट्वोढा, खट्वा+ एलका खट्वैलका, खट्वा+ ओदनः खट्वौदनः, खट्वा+ ऐतिकायनः खट्वैतिकायनः, खट्वा+ औपगवः खट्वौपगव इति ।

अथ क्रियमाणेऽपि तकारे कस्मादेव त्रिमात्रचतुर्नात्राणां स्थानिनां त्रिमात्रचतुर्मात्रा आदेशा न भवन्ति ?
“तपरस्तत्कालस्य” इति नियमात् ।

ननु - तः परो यस्मात्सोऽयं तपरः ।

नेत्याह ।  तादपि परस्तपरः [इति] ।
यदि तादपि परस्तपरः, “ॠदोरप्” इतीहैव स्यात् - यवः, स्तवः ।
लवः, पवः इत्यत्र न स्यात् ।
नैष तकारः ।
कस्तर्हि ?
दकारः ।

किं दकारे प्रयोजनम् ?
अथ किं तकारे ?
यद्यसन्देहार्थस्तकारः, दकारोऽपि ।
अथ मुखसुखार्थस्तकारः, दकारोऽपि ।
वृद्धिरादैच् ॥
