<<ईदूदेद् द्विवचनं प्रगृह्यम्>> ।
किमर्थमीदादीनां तपराणां प्रगृह्यसंज्ञोच्यते ? 
तपरस्तत्कालस्येति तत्कालानां सवर्णानां ग्रहणं यथा स्यात्। 
केषाम्? उदात्तानुदात्तस्वरितानाम् । 
अस्ति प्रयोजनमेतत् । किं तर्हीति? 
प्लुतानां तु प्रगृह्यसञ्ज्ञा न प्राप्नोति । 
किं कारणम्? अतत्कालत्वात्। नहि प्लुतास्तत्कालाः । 
असिद्धः प्लुतस्तस्यासिद्धत्वात् तत्काला एव भवन्ति । 
सिद्धः प्लुतः स्वरसन्धिषु । 
कथं ज्ञायते सिद्धः प्लुतः स्वरसन्धिषु इति ? 
यदयं प्लुतः प्रकृत्येति प्लुतस्य प्रकृतिभावं शास्ति। 
कथं कृत्वा ज्ञापकम् ? सतो हि कार्यिणः कार्येण भवितव्यम् । 
किमेतस्य ज्ञापने प्रयोजनम् ? अप्लुतादप्लुते इत्येतन्न वक्तव्यं भवति । 
किमतो यत् सिद्धः प्लुतः स्वरसन्धिषु? सञ्ज्ञाविधावसिद्धः। तस्यासिद्धत्वात् तत्काला एव भवन्ति । 
सञ्ज्ञाविधौ च सिद्धः। 
कथम् ? कार्यकालं सञ्ज्ञापरिभाषम्। यत्र कार्यं तत्रोपस्थितं द्रष्टव्यम्। प्रगृह्यः प्रकृत्येत्युपस्थितमिदं भवति ईदूदेद् द्विवचनं प्रगृह्यमिति । 
किं पुनः प्लुतस्य प्रगृह्यसञ्ज्ञावचने प्रयोजनम् ? 
प्रगृह्याश्रयः प्रकृतिभावो यथा स्यात् । 
मा भूदेवम् । प्लुतः प्रकृत्येत्येवं भविष्यति । 
नैवं शक्यम्। उपस्थिते हि दोषः स्यात् । अप्लुतवदुपस्थिते इत्यत्र पठिष्यति ह्याचार्यः- “वद्वचनं प्लुतकार्यप्रतिषेधार्थम् । प्लुतप्रतिषेधे हि प्रगृह्यप्लुतप्रतिषेधप्रसङ्गोऽन्येन विहितत्वाद्' इति। 
तस्मात् प्लुतस्य प्रगृह्यसंज्ञैषितव्या। प्रगृह्याश्रयः प्रकृतिभावो यथा स्यात् । 
यदि पुनर्दीर्घाणामतपराणां प्रगृह्यसंज्ञोच्येत? 
एवमप्येकार एव एकः सवर्णान् गृह्णीयात्, ईकारोकारौ न गृह्णीयाताम् । किं कारणम्? अनण्त्वात् । 
यदि पुनर्ह्रस्वानामतपराणां प्रगृह्यसंज्ञोच्येत । 
नैवं शक्यम् । इहापि प्रसज्येत । अकुर्वहि अत्र, अकुर्वह्यत्रेति । 
तस्माद् दीर्घाणामेव तपराणां प्रगृह्यसञ्ज्ञा वक्तव्या । दीर्घाणां चोच्यमाना प्लुतानां न प्राप्नोति । 
एवं तर्हि किं न एतेन यत्नेन यत् सिद्धः प्लुतः स्वरसन्धिषु इति? असिद्धः प्लुतः । तस्यासिद्धत्वात् तत्काला एव भवन्ति । 
कथं यत् तज्ज्ञापकमुक्तं प्लुतप्रगृह्या अचीति ? प्लुतभावी प्रकृत्येत्येवमेतद् विज्ञायते । 
कथं यत् तत्प्रयोजनमुक्तम् ? क्रियते तन्न्यास एव । अप्लुतादप्लुते इति । 
एवमपि यत् सिद्धे प्रगृह्यकार्यं तत् प्लुतस्य न प्राप्नोति। <<अणोऽप्रगृह्यास्यानुनासिक>> [[8.4.57]] इति । 
एवं तर्हि किं न एतेन यत्नेन कार्यकालं सञ्ज्ञापरिभाषमिति । यथोद्देशमेव सञ्ज्ञापरिभाषम् । अत्र चासावसिद्धः। तस्यासिद्धत्वात् तत्काला एव भवन्ति । 
कथं पुनरिदं विज्ञायते - ईदादयो यद् द्विवचनमाहोस्विद् ईदाद्यन्तं यद् द्विवचनमिति । 
कश्चात्र विशेषः ? 
<ऽ॥ ईदादयो द्विवचनं प्रगृह्या इति चेद् अन्त्यस्य विधिः॥ ऽ>
ईदादयो द्विवचनं प्रगृह्या इति चेद् अन्त्यस्य प्रगृह्यसञ्ज्ञा विधेया। पचेते इति। पचेथे इति। 
वचनाद् भविष्यति। 
अस्ति वचने प्रयोजनम्। 
किम्? खट्वे इति। माले इति । 
अस्तु तर्हि ईदाद्यन्तं यद् द्विवचनमिति । 
<ऽ ॥ ईदाद्यन्तं यद् द्विवचनमिति चेदेकस्य विधिः ॥ ऽ>
ईदाद्यन्तं द्विवचनमिति चेदेकस्य प्रगृह्यसञ्ज्ञा विधेया। खट्वे इति, माले इति । 
<ऽ॥ न वाऽद्यन्तवत्त्वात् ॥ ऽ>
न वा एष दोषः। 
किं कारणम्? आद्यन्तवत्त्वात्। आद्यन्तवदेकस्मिन् कार्यं भवतीत्येवमेकस्यापि भविष्यति। 
अथवा एवं वक्ष्यामि- ईदाद्यन्तं यद् द्विवचनान्तमिति । 
<ऽ॥ ईदाद्यन्तं यद् द्विवचनान्तमिति चेल्लुकि प्रतिषेधः ॥ऽ>
ईदाद्यन्तं यद् द्विवचनान्तमिति चेल्लुकि प्रतिषेधो वक्तव्यः। कुमार्योरगारं कुमार्यगारम् वध्वोरगारं वध्वगारम्। एतद्धीदाद्यन्तं श्रूयते, द्विवचनान्तं च भवति प्रत्ययलक्षणेन। 
<ऽ॥ सप्तम्यामर्थग्रहणं ज्ञापकं प्रत्ययलक्षणप्रतिषेधस्य ॥ऽ>
यदयमीदूतौ च सप्तम्यर्थे इत्यर्थग्रहणं करोति तज्ज्ञापयत्याचार्यो न प्रगृह्यसञ्ज्ञायां प्रत्ययलक्षणं भवतीति। 
तत्तर्हि ज्ञापकार्थमर्थग्रहणं कर्तव्यम्? 
न कर्तव्यम्। ईदादिभिर्द्विवचनं विशेषयिष्यामः। ईदादिविशिष्टेन च द्विवचनेन तदन्तविधिर्भविष्यति। ईदाद्यन्तं यद् द्विवचनं तदन्तमीदाद्यन्तमिति। 
एवमप्यशुक्ले वस्त्रे शुक्ले समपद्येतां शुक्ल्यास्तां वस्त्रे इत्यत्र प्राप्नोति। 
अत्र हीदादि च द्विवचनं तदन्तं च भवति प्रत्ययलक्षणेन। 
अत्राप्यकृते शीभावे लुग् भविष्यति। 
इदमिह सम्प्रधार्यम्। लुक् क्रियतां शीभाव इति। किमत्र कर्तव्यम्? परत्वाच्छीभावः। 
नित्यो लुक्। कृते शीभावे प्राप्नोत्यकृतेऽपि। 
अनित्यो लुक्। अन्यस्याकृते शीभावे प्राप्नोति अन्यस्य कृते। शब्दान्तरस्य च प्राप्नुवन् विधिरनित्यो भवति।
शीभावोऽप्यनित्यः। न हि कृते लुकि प्राप्नोति। 
उभयोरनित्ययोः परत्वाच्छीभावः। शीभावे कृते लुक्। 
अथापि कथञ्चिन्नित्यो लुक् स्यादेवमपि दोषः। 
वक्ष्यत्येतत्- पदसञ्ज्ञायामन्तग्रहणमन्यत्र सञ्ज्ञाविधौ प्रत्ययग्रहणे तदन्तविधिप्रतिषेधार्थमिति। इदं चापि प्रत्ययग्रहणमयं चापि सञ्ज्ञाविधिः। अवश्यं खल्वस्मिन्नपि पक्षे आद्यन्तवद्भाव एषितव्यः। तस्मादस्तु स एव मध्यमः पक्षः ।