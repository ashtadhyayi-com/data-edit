सूबामन्त्रिते पराङ्गवत्स्वरे (351) (222 अतिदेशसूत्रम् ॥ 2.1.2 आ ।1। सूत्रम्) (सुब्ग्रहणप्रयोजनाधिकरणम्) (आक्षेपभाष्यम्) सुबिति किमर्थम् ? ॥ (समाधानभाष्यम्) करोष्यटन् ॥ (समाधानबाधकभाष्यम्) नैतदस्ति। असार्मथ्यादत्र न भविष्यति ॥ कथमसामर्थ्यम्?। समानाधिकरणमसमर्थवद्भवतीति ॥ (समाधानभाष्यम्) इदं तर्हि - पीड्ये पीड्यमानेति ॥ (पूर्वोक्तसमाधानसाधकभाष्यम्) इदं चाप्युदाहरणम् - करोष्यटन् ॥ (आक्षेपबाधकस्मारणभाष्यम्) ननु चोक्तम् - असार्मथ्यादत्र न भविष्यतीति। कथमसामर्थ्यम्?। समानाधिकरणमसमर्थवद्भवतीति ॥ (समाधानभाष्यम्) नैष दोषः। अधात्वभिहितमित्येवं तत् ॥ (पराङ्गवद्भावविषयनिर्णयाधिकरणम्) (1223 आक्षेपवार्तिकम् ॥ 1 ॥) ॥ आमन्त्रितस्य पराङ्गवद्भावे षष्ठ्यामन्त्रितकारकवचनम् ॥ (व्याख्याभाष्यम्) आमन्त्रितस्य पराङ्गद्भावे षष्ठ्यन्तमामन्त्रितकारकं पराङ्गवद्भवतीति वक्तव्यम्। षष्ठ्यन्तं तावत् - मद्राणां राजन्, मगधानां राजन् ॥ आमन्त्रितकारकम् - कुण्डेनाटन् ॥ (आमन्त्रितकारकोदाहरणबाधकभाष्यम्) नास्त्यत्र विशेषः सति च पराङ्गवद्भावेऽसति वा ॥ (उदाहरणान्तरभाष्यम्) इदं तर्हि - परशुना वृश्चन् ॥ (1224 आक्षेपस्य प्रकारान्तरवार्तिकम् ॥ 2 ॥) ॥ तन्निमित्तग्रहणं वा ॥ (व्याख्याभाष्यम्) अथ वा तन्निमित्तग्रहणं कर्तव्यम्। आमन्त्रितनिमित्तं परस्याङ्गवद्भवतीति वक्तव्यम्। मद्राणां राजन् ॥ (अनन्यथासाधकत्वभाष्यम्) तच्चावश्यमन्यतरद्वक्तव्यम् ॥ (1225 अन्यथासिद्धिवारकवार्तिकम् ॥ 3 ॥) ॥ अवचने हि सुबन्तमात्रप्रसङ्गः ॥ (व्याख्याभाष्यम्) अनुच्यमाने त्वेतस्मिन्सुबन्तमात्रस्य पराङ्गवद्भावः प्रसज्येत। अस्यापि प्रसज्येत। क्षत्रेणाग्ने स्वायुः संरभस्व णित्रेणाग्ने मित्रधेये यतस्व ॥ (आक्षेपभाष्यम्) किं पुनरत्र ज्यायः? ॥ (समाधानभाष्यम्) तन्निमित्तग्रहणमेव ज्यायः। इदमपि सिद्धं भवति - गोषु स्वामिन् पशुषु स्वामिन्। एतद्धि नैव षष्ठ्यन्तम्, नाप्यामन्त्रितकारकम् ॥ (1226 आक्षेपवार्तिकम् ॥ 4 ॥) ॥ सुबन्तस्य पराङ्गवद्भावे समानाधिकरणस्योपसंख्यानमननन्तरत्वात्स्वरेऽवधारणाच्च ॥ (व्याख्याभाष्यम्) सुबन्तस्य पराङ्गवद्भावे समानाधिकरणस्योपसंख्यानं कर्तव्यम्। तीक्ष्णया सूच्या सीव्यन् तीक्ष्णेन परशुना वृश्चन् ॥ किं पुनः कारणं न सिद्ध्यति?। अननन्तरत्वात् ॥ ननु च परस्य पराङ्गवद्भावे कृते पूर्वस्यापि भविष्यति ॥ स्वरेवधारणाच्च ॥ स्वरेऽवधारणाच्च न सिद्ध्यति। स्वरेऽवधारणं क्रियते, नानन्तर्ये ॥ (1227 आक्षेपवार्तिकम् ॥ 5 ॥) ॥ परमपि च्छन्दसि ॥ (व्याख्याभाष्यम्) परमपि च्छन्दसि पूर्वस्याङ्गवद्भवतीति वक्तव्यम्। आ ते पितर्मरुतां सुम्नमेतु। प्रति त्वा दुहितर्दिवः। वृणीष्व दुहितर्दिवः ॥ (1228 आक्षेपवार्तिकम् ॥ 6 ॥) ॥ अव्ययप्रतिषेधश्च ॥ (व्याख्याभाष्यम्) अव्ययानां च प्रतिषेधो वक्तव्यः। उच्यैरधीयान ॥ (1229 पर्युदासवार्तिकम् ॥ 7 ॥) ॥ अनव्ययीभावस्य ॥ (व्याख्याभाष्यम्) अव्ययीभावस्य नेति वक्तव्यम्। इह मा भूत् उपाग्न्यधीयान ॥ (स्वरेऽवधारणप्रयोजनाधिकरणम्) (आक्षेपभाष्यम्) अथ किमर्थं स्वरेवधारणं क्रियते? ॥ (1230 समाधानवार्तिकम् ॥ 8 ॥) ॥ स्वरेवधारणं सुबलोपार्थम् ॥ (व्याख्याभाष्यम्) स्वरेवधारणं क्रियते सुपो लोपो मा भूदिति। परशुना वृश्चन् ॥ (1231 समाधानानर्थक्यवार्तिकम् ॥ 9 ॥) ॥ न वा सुबन्तैकान्तत्वात् ॥ (व्याख्याभाष्यम्) न वा कर्तव्यम्। किं कारणम्?। सुबन्तैकान्तत्वात्। सुबन्तैकान्तः पराङ्गवद्भावो भवति ॥ (1232 आनर्थक्यबाधकवार्तिकम् ॥ 10 ॥) ॥ प्रातिपदिकैकान्तस्तु सुब्लोपे ॥ (व्याख्याभाष्यम्) प्रातिपदिकैकान्तस्तु भवति सुब्लोपे कृते ॥ (आनर्थक्यसाधकभाष्यम्) प्रत्ययलक्षणेन सुबन्तैकान्तता स्यात्। तस्मात्स्वरेवधारणं न कर्तव्यं सुबलोपार्थं प्रातिपिदिकस्थायाः सुपो लुगुच्यते। तस्मात्स्वरग्रहणेन नार्थः ॥ (प्रयोजनान्तरभाष्यम्) इदं तर्हि प्रयोजनम् - षत्वणत्वे मा भूतामिति। कूपे सिञ्चन्। चर्म नमन्निति ॥ (प्रयोजननिरासभाष्यम्) एतदपि नास्ति प्रयोजनम्। इह तावत्कूपे सिञ्चन्निति स्वाश्रयं पदादित्वं भविष्यति ॥ (प्रयोजननिराकरणैकदेशिभाष्यम्) चर्म नमन्निति पूर्वपदात्संज्ञायामग इत्येतस्मान्नियमान्न भविष्यति ॥ (निराकरणबाधकभाष्यम्) ननु च समास एवैतद्भवति पूर्वपदमुत्तरपदमिति ॥ (निराकरणसाधकैकदेशिभाष्यम्) नेत्याह। अविशेषेणैव तद्भवति - पूर्वं पदं पूर्वपदम्। उत्तरं पदमुत्तरपदम् ॥ सुबामन्त्रिते ॥ 2 ॥