प्राक्कडारात्समासः (352) (223 अधिकारसूत्रम् ॥ 2.1.2 ॥ अ.2.सू.) (प्राग्ग्रहणप्रयोजनाधिकरणम्) (आक्षेपभाष्यम्) प्राग्वचनं किमर्थम्? ॥ (1233 समाधानवार्तिकम् ॥ 1 ॥) ॥ प्राग्वचनं समाससंज्ञाऽनिवृत्त्यर्थम् ॥ (व्याख्याभाष्यम्) प्राग्वचनं क्रियते समाससंज्ञाया अनिवृत्तिर्यथा स्यात्। अक्रियमाणे प्राग्वचने अनवकाशा अव्ययीभावादयः संज्ञाः समाससंज्ञां बाधेरन्, ता मा बाधिषतेति प्राग्वचनं क्रियते ॥ (एकदेशिनआक्षेपभाष्यम्) अथ क्रियमाणेपि प्राग्वचने यावता अनवकाशा अव्ययीभावादिसंज्ञाः कस्मादेव न बाधन्ते? ॥ (एकदेशिनःसमाधानभाष्यम्) क्रियमाणे हि प्राग्वचने सत्यां समाससंज्ञायामेता अवयवसंज्ञा आरभ्यन्ते। तत्र वचनात्समावेशो भविष्यति ॥ (समाधानबाधकभाष्यम्) समाससंज्ञाप्यनवकाशा। सा वचनाद्भविष्यति ॥ (समाधानसाधकभाष्यम्) सावकाशा समाससंज्ञा ॥ कोवकाशः? विस्पष्टादीन्यवकाशः। विस्पष्टं पटुः विस्पष्टपटुः। व्यक्तं पटुः व्यक्तपटुः ॥ (समाधानबाधकभाष्यम्)   नैषोवकाशः। एषा ह्याचार्यस्य शैली लक्ष्यते - येनैवावयवकार्यं भवति तेनैव समुदायकार्यमपि भवतीति। येनैव चात्रावयवकार्यं स्वरः क्रियते, तेनैव समुदायवकार्यं समासोपि भविष्यति - विस्पष्टादीनि गुणवचनेषु इति ॥ (प्रयेजनसमाधानान्तरभाष्यम्) इदं तर्हि - काकतालीयमजाकृपाणीयम्। (प्रयोजननिरासभाष्यम्) एतदपि नास्ति प्रयोजनम्। अत्रापि येनैवावयवकार्यं प्रत्ययोत्पत्तिः क्रियते, तेनैव समुदायकार्यं समाससंज्ञा भविष्यति समासाच्च तद्विषयाद् इति ॥ (प्रयोजनान्तरभाष्यम्) इदं तर्हि - पुनाराजः पुनर्गवः ॥ (प्रयोजननिरासभाष्यम्) अत्राप्यवश्यं तत्पुरुषसंज्ञा वक्तव्या। तत्पुरुषाश्रयः समासान्तो यथा स्यात् ॥ (प्रयोजनभाष्यम्) इदं तर्हि - पुनराधेयम् ॥ (प्रयोजननिराकरणभाष्यम्) अत्राप्यवश्यं गतिसंज्ञा वक्तव्या गतिकारकोपपदात्कृद् इत्येष स्वरो यथा स्यात् ॥ (प्रयोजनभाष्यम्) इदं तर्हि - पुनरुत्स्यूतं वासो देयम् ॥ (प्रयोजननिरासभाष्यम्) अत्राप्यवश्यं गतिसंज्ञा वक्तव्या गतिर्गतौ इति निघातो यथा स्यात्। यदि तन्नास्ति । पुनश्चनसौ छन्दसि। इति ॥ सति तस्मिंस्तेनैव सिद्धम् ॥ (प्रयोजनभाष्यम्) एवमप्येका संज्ञेति वचनान्नास्ति यौगपद्येन संभवः। पर्यायः प्रसज्येत। तस्मात्प्राग्वचनं कर्तव्यम् ॥ प्राक्कडारात् ॥ 3 ॥