तिष्ठद्गुप्रभृतीनि च (265) (233 अव्ययीभावसंज्ञासूत्रम् ॥ 2.1.2 आ.12 सू.) (चकारप्रयोजनाधिकरणम्) (आक्षेपभाष्यम्) किमर्थश्चकारः ? ॥ (समाधानभाष्यम्) एवकारार्थः - तिष्ठद्गुप्रभृतीन्येव ॥ क्व मा भूत?। परमं तिष्ठद्गु ॥ (अर्थविशेषणियमाधिकरणम्) (1240 वार्तिकम् ॥ 1 ॥) ॥ तिष्ठद्गु कालविशेषे ॥ (व्याख्याभाष्यम्) तिष्ठद्गु कालविशेष इति वक्तव्यम्। तिष्ठन्ति गावोऽस्मिन्काले स तिष्ठद्गु। वहद्गु ॥ (1241 वार्तिकम् ॥ 2 ॥) ॥ खलेयवादीनि प्रथमान्तान्यन्यपदार्थे ॥ (व्याख्याभाष्यम्) खलेयवादीनि प्रथमान्तान्यन्यपदार्थे समस्यन्त इति वक्तव्यम्। खलेयवम्। खलेबुसम्। लूनयवम्। पूनयवम्। पूयमानयवम् ॥ तिष्ठद्गुप्रभृतीनि च ॥ 16 ॥