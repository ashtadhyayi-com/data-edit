अत्यन्तसंयोगे च (377) (239 तत्पुरुषसंज्ञासूत्रम् ॥ 2.1.2 आ.18 सू.) (1251 वार्तिकम् ॥ 1 ॥) ॥ अत्यन्तसंयोगे समासस्याविशेषवचनात् क्तेन समासवचनानर्थक्यम् ॥ (व्याख्याभाष्यम्) अत्यन्तसंयोगे समासस्याविशेषवचनात् क्तान्तेन चाक्तान्तेन च, कालाः क्तेन इत्येतत्समासवचनमनर्थकम्। अत्यन्तसंयोग इत्येव सिद्धम् ॥ (1252 समाधानवार्तिकम् ॥ 2 ॥) ॥ अनत्यन्तसंयोगार्थ तु ॥ (व्याख्याभाष्यम्) अनत्यन्तसंयोगार्थं तर्हीदं वक्तव्यम्। षण्मुहूर्ताश्चराचराः। ते कदाचिदहर्गच्छन्ति कदाचिद्रात्रिम्। अहर्गताः। रात्रिगताः ॥ (समाधानबाधकभाष्यम्) नैतदस्ति। गतग्रहणादप्येतत्सिद्धम् ॥ (समाधानभाष्यम्) इदं तर्हि - अहरतिसृताः। रात्र्यतिसृताः। मासप्रमितश्चन्द्रमाः ॥ अत्यन्तसंयोगे च ॥ 28 ॥