कर्तृकरणे कृता बहुलम् (380) (242 तत्पुरुषसंज्ञासूत्रम् ॥ 2.1.2 आ.21) (अनिष्टवारणाधिकरणम्) (1256 आक्षेपवार्तिकम् ॥ 1 ॥) ॥ कर्तृकरणे कृता क्तेन ॥ (व्याख्याभाष्यम्) कर्तृकरणे कृता क्तेनेति वक्तव्यम् - अहिहतः। नखनिर्भिन्नः। दात्रलूनम्। परशुच्छिन्नम् ॥ कृता क्तेनेति किमर्थम्?। इह मा भूत्। दात्रेण लूनवान् परशुना छिन्नवान् ॥ (आक्षेपभाष्यम्) तत्तर्हि वक्तव्यम्? ॥ (समाधानभाष्यम्) न वक्तव्यम्। बहुलवचनात्सिद्धम्। कर्तृकरणे ॥ 31 ॥