भक्ष्येण मिश्रीकरणम् (383) (1259 आक्षेपवार्तिकम् ॥ 1 ॥ अन्नेन व्यञ्ञ्जनं भक्ष्येण मिश्रीकरणमित्यसमर्थसमासः (कारकाणां क्रियासमर्थत्वात्) ॥ (व्याख्याभाष्यम्) अन्नेन व्यञ्ञ्जनम् भक्ष्येण मिश्रीकरणम् इत्यसमर्थसमासोयं द्रष्टव्यः ॥ किं कारणम्?। कारकाणां क्रियासमर्थत्वात्। कारकाणां क्रियया सामर्थ्यमस्ति, न तेषामन्योन्येन। तद्यथा - निश्रयण्या द्वाभ्यां काष्ठाभ्यां सामर्थ्यं न तेषामन्योन्येन ॥ (एकदेशिसमाधानभाष्यम्) एवं तर्ह्याहायम् - अन्नेन व्यञ्ञ्जनम् भक्ष्येण मिश्रीकरणम् इति। न चास्ति सामर्थ्यम्। तत्र वचनात्समासो भविष्यति ॥ (1260 समाधाननिराकरणवार्तिकम् ॥ 2 ॥) ॥ वचनप्रामाण्यादिति चेद् नानाकारकाणां प्रतिषेधः ॥ (व्याक्याभाष्यम्) वचनप्रामाण्यादिति चेन्नानाकारकाणां प्रतिषेधो वक्तव्यः। तिष्ठतु दघ्ना ओदनो देवदत्तेन भुज्यत इति ॥ (1261न्यासान्तरेणसमाधानवार्तिकम् ॥ 3 ॥) ॥ सिद्धं तु समानाधिकरणाधिकारे क्तस्तृतीयापूर्वपद उत्तरपदलोपश्च ॥ (व्याख्याभाष्यम्) सिद्धमेतत् ॥ कथम्?। समानाधिकरणाधिकारे वक्तव्यम् - क्तान्तस्तृतीयापूर्वपदः समस्यते सुपा, उत्तरपदस्य च लोपो भवतीति। दध्ना उपसिक्तः दध्युपसिक्तः। दध्युपसिक्तः ओदनो दध्योदनः। गुडेन संसृष्टाः-गुडसंसृष्टाः। गुडसंसृष्टा धानाः-गुडधानाः ॥ (1262 वार्तिकम् ॥ 4 ॥) ॥ षष्ठीसमासश्च युक्तपूर्णान्तः ॥ (व्याख्याभाष्यम्) षष्ठीसमासश्च युक्तपूर्णान्तः समस्यते, उत्तरपदस्य च लोपो वक्तव्यः। अश्वानां युक्तोऽश्वयुक्तः अश्वयुक्तो रथोऽश्वरथः। दध्नः पूर्णो दधिपूर्णः दधिपूर्णो घटो दधिघटः ॥ (प्रत्याक्षेपभाष्यम्) तत्तर्हीदं बहु वक्तव्यम्? ॥ (1263 समाधानवार्तिकम् ॥ 5 ॥ ॥ नवाऽसमासेऽदर्शनात् ॥ (व्याख्याभाष्यम्) न वा वक्तव्यम्। किं कारणम्? ॥ असमासेऽदर्शनात्। यद्ध्यसमासे दृश्यते समासे च न दृश्यते तद्धि लोपारम्भं प्रयोजयति। न चासमासे उपसिक्तशब्दः संसृष्टशब्दो युक्तशब्दः पूर्णशब्दो वा दृश्यते ॥ (वार्तिकावतरणभाष्यम्) कथं तर्हि सामर्थ्यं गम्यते? ॥ (1264 समाधानसाधकवार्तिकम् ॥ 6 ॥ ॥ युक्तार्थसंप्रत्ययाच्च सामर्थ्यम् ॥ (व्याख्याभाष्यम्) दध्ना युक्तार्थता संप्रतीयते ॥ (वार्तिकावतरणभाष्यम्) कथं पुनर्ज्ञायते - दध्ना युक्तार्थता संप्रतीयत इति? ॥ (1265 समाधानसाधकवार्तिकम् ॥ 7 ॥) ॥ संप्रत्ययाच्च तदर्थाध्यवसानम् (संप्रतीयमानार्थलोपे ह्यनवस्था ॥) (व्याख्याभाष्यम्) संप्रत्ययाच्च तदर्थोध्यवसीयते ॥ अवश्यं चैतदेवं विज्ञेयम्। संप्रतीयमानार्थलोपे ह्यनवस्था ॥ यो हि मन्यते संप्रतीयमानार्थानां शब्दानां लोपो भवतीति। अनवस्था तस्य लोपस्य स्यात्। दधीत्युक्ते बहवोर्था गम्यन्ते मन्दकमुत्तरकं निलीनकमिति। तद्वाचिनां शब्दानां लोपो वक्तव्यः स्यात्। तथा गुड इत्युक्ते मधुरशब्दस्य, शृङ्गवेरमिति च कटुकशब्दस्य। अन्तरेणापि खलु शब्दप्रयोगं बहवोऽर्था गम्यन्तेक्षिनिकोचैः पाणिविहारैश्च। तद्वाचिनां शब्दानां लोपो वक्तव्यः स्यात् ॥ अन्नेन ॥ 33 ॥ भक्ष्येण ॥ 34 ॥