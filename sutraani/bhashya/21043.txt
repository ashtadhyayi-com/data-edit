कृत्यैर्ऋणे (391) (250 तत्पुरुषसंज्ञासूत्रम् ॥ 2.1.2 आ.29 ॥) (इष्टानुपपत्तिपरिहाराधिकरणम्) (1274 वार्तिकम् ॥ 1 ॥) ॥ कृत्यैर्नियोगे यद्ग्रहणम् ॥ (व्याख्याभाष्यम्) कृत्यैर्नियोगे यत्प्रत्ययेनेति वक्तव्यम्। इहापि यथा स्यात् - पूर्वाह्णेगेयं साम, प्रातरध्येयोऽनुवाक इति ॥ (आक्षेपभाष्यम्) तत्तर्हि वक्तव्यम् ? ॥ (समाधानभाष्यम्) न वक्तव्यम्। ऋण इत्येव सिद्धम्। इह यद्यस्य नियोगतः कार्यम्, ऋणं तस्य तद्भवति। तत्र ऋण इत्येव सिद्धम् ॥ (अभ्युपगमभाष्यम्) यद्ग्रहणं च कर्तव्यम्। इह मा भूत्पूर्वाह्णेे दातव्या भिक्षा इति ॥ कृत्यैः ॥ 42 ॥