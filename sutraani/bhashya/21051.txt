तद्धितार्थोत्तरपदसमाहारे च (399) (254 तत्पुरुषसंज्ञासूत्रम् ॥ 2। 1 । 3 आ.1) (समाहारशब्दार्थनिर्णयाधिकरणम्) (आक्षेपभाष्यम्) समाहार इति कोयं शब्दः? ॥ (समाधानभाष्यम्) समाङ्पूर्वाद्धरतेः कर्मसाधनो घञ्ञ् - समाह्रियते समाहार इति ॥ (आक्षेपभाष्यम्) यदि कर्मसाधनः, पञ्च कुमार्यः समाहृताः पञ्चकुमारि दशकुमारि गोस्त्रियोरुपसर्जनस्य इति ह्रस्वत्वं न प्राप्नोति। द्विगुरेकवचनम् इत्येतच्च वक्तव्यम् ॥ (समाधानभाष्यम्) एवं तर्हि भावसाधनो भविष्यति - समाहरणं समाहारः ॥ (आक्षेपभाष्यम्) अथ भावसाधने सति किमभिधीयते? ॥ (समाधानभाष्यम्) यत्तदौत्तराधर्यम्? ॥ (आक्षेपभाष्यम्) कः पुनर्गवां समाहारः ॥ (समाधानभाष्यम्) यत्तदर्जनं क्रयणं भिक्षणमपहरणं वा ॥ (आक्षेपभाष्यम्) यद्येवं विक्षिप्तेपु पूलेषु, गोषु चरन्तीषु न सिद्ध्यति ॥ (समाधानभाष्यम्) एवं तर्हि समभ्याशीकरणं समाहारः ॥ (आक्षेपभाष्यम्) एवमपि पञ्चग्रामी षण्णगरी त्रिपुरीति न सिद्ध्यति ॥ किं कारणम्?। समेकत्ववाची, आङाभिमुख्ये वर्तते, हरतिर्देशान्तरप्रापणे ॥ (समाधानभाष्यम्) नावश्यं हरतिर्देशान्तरप्रापण एव वर्तते ॥ किं तर्हि? ॥ सादृश्येपि वर्तते। तद्यथा - मातुरनुहरति पितुरनुहरतीति ॥ (समाधानान्तरभाष्यम्) अथ वा पञ्चग्रामी षण्णगरी त्रिपुरीति। नैवेदमियत्येवावतिष्ठते। अवश्यमसौ ततः किंचिदाकाङ्क्षति क्रियां गुणं वा। यदाकाङ्क्षति तदेकं, स च समाहारः ॥ (आक्षेपभाष्यम्) अयं तर्हि भावसाधने सति दोषः - पञ्चफली आनीयताम् इति भावानयने चोदिते द्रव्यानयनं न प्राप्नोति ॥ (समाधातुं प्रश्नभाष्यम्) नैष दोषः। इदं तावदयं प्रष्टव्यः अथेह गौरनुबन्ध्योऽजोऽग्नीषोमीयः इति कथमाकृतौ चोदितायां द्रव्ये आरम्भणालम्भनप्रोक्षणविशसनानि क्रियन्ते इति ॥ (तद्देयप्रश्नोत्तरभाष्यम्) असंभवाद् आकृतौ आरम्भणादीनां संभवो नास्तीति कृत्वा आकृतिसहचरिते द्रव्ये आरम्भणादीनि क्रियन्ते ॥ (प्रश्नोत्तरस्यैव स्वार्थसाधकताभाष्यम्) इदमप्येवंजातीयकमेव। असंभवाद्भावानयनस्य द्रव्यानयनं भविष्यति ॥ अथ वा - अव्यतिरेकाद् द्रव्याकृत्योः ॥ (सूत्रन्यासविचाराधिकरणम्) (आक्षेपभाष्यम्) किं पुनर्द्विगुसंज्ञा प्रत्ययोत्तरपदयोर्भवति? ॥ (अभ्युपगमभाष्यम्) एवं भवितुमर्हति ॥ (1275 अभ्युपगमे दोषवार्तिकम् ॥ 1 ॥) ॥ द्विगुसंज्ञा प्रत्ययोत्तरपदयोश्चेदितरेतराश्रयत्वादप्रसिद्धिः ॥ (व्याख्याभाष्यम्) द्विगुसंज्ञा प्रत्ययोत्तरपदयोश्चेदितरेतराश्रयत्वादप्रसिद्धिः ॥ का इतरेतराश्रयता?। द्विगुसंज्ञानिमित्ते प्रत्ययोत्तरपदे। प्रत्ययोत्तरपदनिमित्ता च द्विगुसंज्ञा। तदेतदितरेतराश्रयं भवति। इतरेतराश्रयाणि च कार्याणि न प्रकल्पन्ते ॥ (समाधानभाष्यम्) एवं तर्हि अर्थे इति वक्ष्यामि ॥ (1276 वार्तिकम् ॥ 2 ॥ ॥ अर्थे चेत्तद्धितानुत्पत्तिर्बहुव्रीहिवत् ॥ (व्याख्याभाष्यम्) अर्थे चेत्तद्धितोत्पत्तिर्न प्राप्नोति। द्वैमातुरः। त्रैमातुरः। पाञ्चनापितिः ॥ किं कारणम्?। द्विगुनोक्तत्वात्। बहुव्रीहिवत्। तद्यथा  -  चित्रगुः शबलगुः इति बहुव्रीहिणोक्तत्वान्मत्वर्थस्य मत्वर्थीयो न भवति ॥ (न्यासान्तरभाष्यम्) एवं तर्हिसमासतद्धितविधौ इति वक्ष्यामि। (1277 वार्तिकम् ॥ 3 ॥) ॥ समासतद्धितविधाविति चेदन्यत्र समाससंज्ञाभावः ॥ (व्याख्याभाष्यम्) समासतद्धितविधाविति चेदन्यत्र समाससंज्ञा न प्राप्नोति ॥ क्वान्यत्र?। स्वरे। पञ्ञ्चारत्निः दशारत्निः इगन्ते द्विगौ इत्येष स्वरो न प्राप्नोति ॥ (1278 समाधानवार्तिकम् ॥ 4 ॥) ॥ सिद्धं तु प्रत्ययोत्तरपदयोश्चेति वचनात् ॥ (व्याख्याभाष्यम्) सिद्धमेतत् ॥ कथम्?। प्रत्ययोत्तरपदयोश्चेति वचनात्। प्रत्ययोत्तरपदयोर्द्विगुसंज्ञा भवतीति वक्तव्यम् ॥ (आक्षेपस्मारणभाष्यम्) ननु चोक्तम् - ।द्विगुसंज्ञा प्रत्ययोत्तरपदयोश्चेदितरेतराश्रयत्वादप्रसिद्धि। इति ॥ (समाधानसाधकभाष्यम्) नैष दोषः। इतरेतराश्रयमात्रमेतच्चोदितम्। सर्वाणि चेतरेतराश्रयाण्येकत्वेन परिहृतानि - ।सिद्धं तु नित्यशब्दत्वाद्। इति ॥ (समाधानबाधकभाष्यम्) नेदं तुल्यमन्यैरितरेतराश्रयैः। नहि संज्ञा नित्या ॥ (समाधानसाधकभाष्यम्) एवं तर्हि भाविनी संज्ञा विज्ञास्यते। तद्यथा। कश्चित्कंचित्तन्तुवायमाह - अस्य सूत्रस्य शाटकं वय इति। स पश्यति - यदि शाटकः न वातव्यः। अथ वातव्यो न शाटकः। वातव्यः शाटकश्चेति विप्रतिषिद्धं भवति। भाविनी खल्वस्य संज्ञाभिप्रेता। स मन्ये वातव्यः यस्मिन्नुते शाटक इत्येतद्भवतीति ॥ एवमिहापि तस्मिन् द्विगुर्भवति यस्याभिनिर्वृत्तस्य प्रत्यय उत्तरपदमिति चैते संज्ञेभविष्यतः ॥ (अभ्युपगमभाष्यम्) अथ वा पनरस्तु - अर्थे इति ॥ (आक्षेपस्मारणम्) ननु चोक्तम् - ।अर्थे चेत्तद्धितानुत्पत्तिर्बहुव्रीहिवद्। इति ॥ (समाधानभाष्यम्) नैष दोषः। नावश्यमर्थशब्दोभिधेय एव वर्तते ॥ किं तर्हि? स्यादर्थेपि वर्तते। तद्यथा - दारार्थं घटामहे। धनार्थं भिक्षामहे। दारा नः स्युः। धनानि नः स्युरिति। एवमिहापि तद्धितार्थे द्विगुर्भवतीति तद्धितः स्यादिति ॥ (1279 वार्तिकम् ॥ 5 ॥) ॥ द्विगोर्वा लुग्वचनं ज्ञापकं तद्धितोत्पत्तेः ॥ (व्याख्याभाष्यम्) अथ वा यदयं द्विगोर्लुगनपत्ये इति द्विगोरुत्तरस्य तद्धितस्य लुकं शास्ति तज्ज्ञापयत्याचार्यः -  उत्पद्यते द्विगोस्तद्धितः इति ॥ (समाहारग्रहणसार्थक्याधिकरणम्) (1280 वार्तिकम् ॥ 6 ॥) ॥ समाहारसमूहयोरविशेषात्समाहारग्रहणानर्थक्यं तद्धितार्थेन कृतत्वात् ॥ (व्याख्याभाष्यम्) समाहारः समूह इत्यविशिष्टावेतावर्थौ। समाहारसमूहयोरविशेषात्समाहारग्रहणमनर्थकम् ॥ किं कारणम्। तद्धितार्थेन कृतत्वात्। तद्धितार्थे द्विगुः इत्येवमत्र द्विगुर्भविष्यति ॥ (आक्षेपभाष्यम्) यदि तद्धितार्थे द्विगु इत्येवमत्र द्विगुर्भविष्यति, तद्धितोत्पत्तिः प्राप्नोति ॥ (आक्षेपबाधकभाष्यम्) उत्पद्यताम्। लुक् भविष्यति ॥ (आक्षेपसाधकभाष्यम्) लुक्कृतानि प्राप्नुवन्ति ॥ कानि?। पञ्चपूली दशपूली अपरिमाणबिस्ताचितकम्बल्येभ्यो न तद्धितलुकि इति प्रतिषेधः प्राप्नोति ॥ पञ्चगवं दशगवम् गोरतद्धितलुकि इति टच् न प्राप्नोति ॥ (समाधानभाष्यम्) नैष दोषः। अविशेषेण द्विगोर्ङीब् भवति इत्युक्त्वा अपरिमाणबिस्ताचितकम्बल्येभ्यः समाहारे इति वक्ष्यामि तन्नियमार्थं भविष्यति समाहार एव नान्यत्र इति ॥ गोरकारो द्विगोः समाहारे ॥ अविशेषेण गोष्ठज् भवति इत्युक्त्वा द्विगोः समाहारे इति वक्ष्यामि तन्नियमार्थं भविष्यति - समाहार एव नान्यत्र इति ॥ (1281 वार्तिकम् ॥ 7 ॥) ॥ अभिधानार्थं तु ॥ (व्याख्याभाष्यम्) अभिधानार्थं तु समाहारग्रहणं कर्तव्यम्। समाहारेणाभिधानं यथा स्यात्, तद्धितार्थेन मा भूदिति ॥ किं च स्यात्? ॥ तद्धितोत्पत्तिः प्रसज्येत ॥ (अतिप्रसङ्गबाधकभाष्यम्) उत्पद्यताम्। लुग् भविष्यति ॥ (लुकिदूषणभाष्यम्) लुक्कृतानि प्राप्नुवन्ति ॥ (लुकिदूषणपरिहारभाष्यम्) सर्वापि परिहृतानि ॥ (दूषणपरिहारबाधकभाष्यम्) सर्वाणि परिहृतानि ॥ (दूषणपरिहारबाधकभाष्यम्) न सर्वाणि परिहृतानि। पञ्चकुमारि दशकुमारि लुक् तद्धितलुकि इति ङीपो लुक् प्रसज्येत ॥ (अवान्तरसमासविधानाधिकरणम्) (1282 विधानान्तरवार्तिकम् ॥ 8 ॥) ॥ द्वन्द्वतत्पुरुषयोरुत्तरपदे नित्यसमासवचनम् ॥ (भाष्यम्) द्वन्द्वतत्पुरुषयोरुत्तरपदे नित्यसमासो वक्तव्यः। वाग्दृषदप्रियः। छत्रोपानहप्रियः। पञ्चगवप्रियः। दशगवप्रियः ॥ किं प्रयोजनम्?। समुदायवृत्ताववयवानां मा कदाचिदवृत्तिर्भूदिति ॥ (आक्षेपभाष्यम्) तत्तर्हि वक्तव्यम्? ॥ (समाधानभाष्यम्) न वक्तव्यम्। इह द्वौ पक्षौ वृत्तिपक्षश्चावृत्तिपक्षश्च। यदा वृत्तिपक्षः तदा सर्वेषामेव वृत्तिः। यदाऽवृत्तिः पक्षः तदा सर्वेषामवृत्तिः ॥ (1283 बहुनांतत्पुरुषविधायकवार्तिकम् ॥ 9 ॥) ॥ उत्तरपदेन परिमाणिना द्विगोः समासवचनम् ॥ (भाष्यम्) उत्तरपदेन परिमाणिना द्विगोः समासो वक्तव्यः। द्वौ मासौ जातस्य यस्य सः द्विमासजातः त्रिमासजातः ॥ किं पुनः कारणं न सिद्ध्यति!। सुप्सुपेति वर्तते ॥ (विग्रहान्तरेण विधानवैर्यथ्यभाष्यम्) एवं तर्हि इदं स्यात् - द्वौ मासौ द्विमासं द्विमासं जातस्येति ॥ (विग्रहान्तरदूषणभाष्यम्) नैवं शक्यम्। स्वरे हि दोषः स्यात्। द्विमासजात इति प्राप्नोति। द्विमासजात इति चेष्यते ॥ (दूषणान्तरभाष्यम्) द्व्यह्नजातश्च न सिद्ध्यति। द्व्यहजात इति प्राप्नोति ॥ (आक्षेपभाष्यम्) न चैवं भवितव्यम्? ॥ (समाधानभाष्यम्) भवितव्यं च यदा समाहारे द्विगुः ॥ द्व्यह्नजातस्तु न सिद्ध्यति ॥ (आक्षेपभाष्यम्) किमुच्यते परिमाणिनेति, नपुनरन्यत्रापि पञ्चगवप्रियः दश गवप्रियः? ॥ (1284 विधानसाधकवार्तिकम् ॥ 10 ॥) ॥ अन्यत्र समुदायबहुव्रीहित्वादुत्तरपदप्रसिद्धिः ॥ (व्याख्याभाष्यम्) अन्यत्र समुदायो बहुव्रीहिसंज्ञः। अन्यत्र समुदायबहुव्रीहित्वादुत्तरपदं प्रसिद्धम्। उत्तरपदप्रसिद्धेः उत्तरपदे इति द्विगुर्भविष्यति ॥ (1285 वार्तिकम् ॥ 11 ॥) ॥ सर्वत्र मत्वर्थे प्रतिषेधः ॥ (भाष्यम्) सर्वेषु पक्षेषु द्विगुसंज्ञायाः मत्वर्थे प्रतिषेधो वक्तव्यः ॥ किं प्रयोजनम्?। पञ्चखट्वा दशखट्वा। द्विगोः इतीकारो मा भूत्। पञ्चगुर्दशगुः गोरतद्धितलुकि इति टज् मा भूदिति ॥ तद्धितार्थोत्तरपद ॥ 50 ॥