क्तेन नञ्ञ्विशिष्टेनानञ्ञ् (408) (232 तत्पुरुषसमाससंज्ञासूत्रम् ॥ 2। 1। 3 आ.9 सू.) (व्याख्याभाष्यम्) (1326 आक्षेपवार्तिकम् ॥ 1 ॥) ॥ नञ्ञ्विशिष्टे समानप्रकृतिग्रहणम् ॥ (व्याख्याभाष्यम्) नञ्ञ्विशिष्टे समानप्रकृतिग्रहणं कर्तव्यम्। इह मा भूत् - सिद्धं चाभुक्तं चेति ॥ (1327 आक्षेपवार्तिकम् ॥ 2 ॥) ॥ अनञ्ञिति च ॥ (व्याख्याभाष्यम्) अनञ्ञिति च प्रतिषेधो वक्तव्यः। इह मा भूत् - कर्तव्यमकृतमिति ॥ (1328 आक्षेपवार्तिकम् ॥ 3 ॥) ॥ नुडिडधिकेन च ॥ (व्याख्याभाष्यम्) नुडिडधिकेन च समासो वक्तव्यः। इहापि यथा स्यात् - अशितानशितेन जीवति। क्लिष्टाक्लिशितेनेति ॥ (अवधारणार्थत्वे प्रथमवार्तिकद्वयप्रत्याख्यानतृतीयवार्तिकावश्यकताभाष्यम्) किमुच्यते समानप्रकृतिग्रहणं कर्तव्यमिति, यदा नञ्ञ्विशिष्टेनेत्युच्यते। न चात्र नञ्ञ्कृत एव विशेषः। किं तर्हि?। प्रकृतिकृतोपि। अयं विशिष्ठशब्दोस्त्येवावधारणे वर्तते। तद्यथा - देवदत्तयज्ञदत्तावाढ्यावभिरूपौ दर्शनीयौ पक्षवन्तौ, देवदत्तस्तु यज्ञदत्तात् स्वाध्यायेन विशिष्टः। स्वाध्यायेनैवेति गम्यते। अन्ये गुणाः समा भवन्ति ॥ अस्त्याधिक्ये वर्तते। तद्यथा - देवदत्तयज्ञदत्तावाढ्यावभिरूपौ दर्शनीयौ पक्षवन्तौ देवदत्तस्तु यज्ञदत्तात् स्वाध्यायेन विशिष्टः स्वाध्यायेनाधिकः। अन्ये गुणा अविवक्षिता भवन्ति ॥ तद्यदा ता वदवधारणे विशिष्टशब्दस्तदा नैवार्थः समानप्रकृतिग्रहणेन, नेह भविष्यति - सिद्धं चाभुक्तं चेति। नाप्यनञ्ञिति प्रतिषेधेन, नेह भविष्यति - कर्तव्यमकृतमिति ॥ नुडिडधिकेनापि तु तदा समासो न प्राप्नोति ॥ (आधिक्यार्थत्वेन प्रथमवार्तिकद्वयावश्यकता तृतीयवार्तिकानावश्यकताभाष्यम्) यदाधिक्ये विशिष्टशब्दस्तदा समानप्रकृतिग्रहणं कर्तव्यमिह माभूत् - सिद्धं चाभुक्तं चेति। अनञ्ञिति च प्रतिषेधो वक्तव्यः। इह मा भूत् - कर्तव्यमकृतमिति ॥ नुडिडधिकेनापि समासः सिद्धो भवति। तत्राधिक्ये विशिष्टशब्दं मत्वा समानप्रकृतिग्रहणं चोद्यते ॥ अवधारणं नञ्ञा चेद् नुडिडि्वशिष्टेन न प्रकल्पेत ॥ अथ चेदधिकविवक्षा, कार्यं तुल्यप्रकृतिकेन ॥ 1 ॥ इति ॥ (न्यूनतापूर्त्यधिकरणम्) (1329 आक्षेपवार्तिकम् ॥ 4 ॥) ॥ कृतापकृतादीनां चोपसंख्यानम् ॥ (व्याख्याभाष्यम्) कृतापकृतादीनां चोपसंख्यानं कर्तव्यम्। कृतापकृतम्। भुक्तविभुक्तम्। पीतविपीतम् ॥ (1330 न्यासान्तरेणाक्षेपबाधकवार्तिकम् ॥ 5 ॥) ॥ सिद्धं तु क्तेन विसमाप्तावनञ्ञ् ॥ (व्याख्याभाष्यम्) सिद्धमेतत्?। कथम्। क्तान्तेन क्रियाविसमाप्तावनञ्ञ् क्तान्तं समस्यत इति वक्तव्यम् ॥ (1331 आक्षेपवार्तिकम् ॥ 6 ॥) ॥ गतप्रत्यागतादीनां चोपसंख्यानम् ॥ (भाष्यम्) गतप्रत्यागतादीनां चोपसंख्यानं कर्तव्यम् ॥ गतप्रत्यागतम्। पातानुपातम्। पुटापुटिका। क्रयाक्रयिका। फलाफलिका। मानोन्मानिका ॥ क्तेन नञ्ञ् ॥ 59 ॥