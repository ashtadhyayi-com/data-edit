कर्मणि च(434) (276 तत्पुरुषनिषेधसूत्रम् ॥ 2। 2। 1 आ.10सू) (चकारस्येत्यर्थकतानिरूपणाधिकरणम्) (आक्षेपभाष्यम्) कथमिदं विज्ञायते - कर्मणि या षष्ठी सा न समस्यत इति। आहोस्वित् - कर्मणि यः क्तः - इति ॥ कुतः संदेहः? उभयं प्रकृतम्। तत्रान्यतरच्छक्यं विशेषयितुम् ॥ (विशेषजिज्ञासाभाष्यम्) कश्चात्र विशेषः? ॥ (1350 प्रथमपक्षे दूषणवार्तिकम् ॥ 1 ॥) ॥ कर्मणीति षष्ठीनिर्देशश्चेदकर्तरि कृता समासवचनम् ॥ (व्याख्याभाष्यम्) कर्मणीतिषष्ठीनिर्देशश्चेदकर्तरि कृता समासो वक्तव्यः प्र् इध्मप्रव्रश्चनः पलाशशातनः प्र्प्र् (1351 सूत्रवेर्यथ्यापत्तिवार्तिकम् ॥ 2 ॥) ॥ तृजकाभ्यां चानर्थकः प्रतिषेधः ॥ (भाष्यम्) तृजकाभ्यां चानर्थकः कर्तरि प्रतिषेधो भवति। अपां स्रष्टा। पुरां भेत्ता। यवानां लावकः। कर्मणीत्येव सिद्धम् ॥ (द्वितीयपक्षाभ्युपगमभाष्यम्) अस्तु तर्हि - कर्मणि यः क्त इति ॥ किमुदाहरणम्?। ब्राह्मणस्य भुक्तं वृषलस्य पीतमिति ॥ (1352 दूषणवार्तिकम् ॥ 3 ॥) ॥ क्तनिर्देशेऽसमर्थत्वादप्रतिषेधः ॥ (व्याख्याभाष्यम्) क्तनिर्देशेऽसमर्थत्वाद् अप्रतिषेधः अनर्थकः प्रतिषेधः अप्रतिषेधः ॥ समासः कस्मान्न भवति?। असार्मथ्यात् ॥ कथमसामर्थम्?। सापेक्षमसमर्थं भवतीति। द्रव्यमत्रापेक्ष्यते ओदनः ॥ (1353 वार्तिकम् ॥ 4 ॥) ॥ प्रतिषेध्यमिति चेत्कर्तर्यपि प्रतिषेधः ॥ (व्याख्याभाष्यम्) अथैवं सति प्रतिषेधः कर्तव्य इति मन्यसे, कर्तर्यपि प्रतिषेधो वक्तव्यः स्यात्-ब्राह्मणस्य गतः ब्राह्मणस्य ज्ञात इति ॥ (1354 वार्तिकम् ॥ 5 ॥) ॥ पूजायां च प्रतिषेधानर्थक्यम् ॥ (भाष्यम्) पूजायां च प्रतिषेधोऽनर्थकः - राज्ञां पूजितः राज्ञामर्चित इति। कर्मणीत्येव सिद्धम् ॥ (1355 सिद्धान्तवार्तिकम् ॥ 6 ॥) ॥ तस्मादु भयप्राप्तौ कर्मणि षष्ठ्याः प्रतिषेधः ॥ (भाष्यम्) तस्माद् उभयप्राप्तौ कर्मणि इत्येवं या षष्ठी तस्याः प्रतिषेधो वक्तव्यः ॥ (आक्षेपभाष्यम्) स तर्हि वक्तव्यः? ॥ (समाधानभाष्यम्) न वक्तव्यः। इत्यर्थेऽयं चः पठितः - कर्मणि च कर्मणीत्येवं या षष्ठी ॥ कर्मणि च ॥ 14 ॥