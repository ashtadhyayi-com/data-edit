कुगतिप्रादयः (438) (278 तत्पुरुसंज्ञासूत्रम् ॥ 2.2.1 आ.12 सू.) (अनिष्टपरिहाराधिकरणम्) (1356 समासप्रतिषेधवार्तिकम् ॥ 1 ॥) ॥ प्रादिप्रसङ्गे कर्मप्रवचनीयप्रतिषेधः ॥ (भाष्यम्) प्रादिप्रसङ्गे कर्मप्रवचनीयानां प्रतिषेधो वक्तव्यः। वृक्षं प्रति विद्योतते विद्युत्। साधुर्देवदत्तो मातरं प्रति ॥ (1357 समासप्रतिषेधवार्तिकम् ॥ 2 ॥ ॥ व्यवेतप्रतिषेधश्च ॥ (भाष्यम्) व्यवेतानां प्रतिषेधो वक्तव्यः। आ मन्द्रैरिन्द्र हरिभिर्याहि ॥ (1358 उक्तवार्तिकप्रत्याख्यानवार्तिकम् ॥ 3 ॥) ॥ सिद्धं तु क्वाङ्स्वतिदुर्गतिवचनात् ॥ (भाष्यम्) सिद्धमेतत् ॥ कथम्? क्वाङ्स्वतिदुर्गतयः समस्यन्ते इति वक्तव्यम्। कु - कुब्राह्मणः कुवृषलः। कु ॥ आङ् - आकडारः, आपिङ्गलः। आङ् ॥ सु - सुब्राह्मणः, सुवृषलः। सु ॥ अति -  अतिब्राह्मणः, अतिवृषलः। अति ॥ दुर् - दुर्ब्राह्मणः, दुर्वृषलः। दुर् ॥ गति - प्रकारकः, प्रणायकः, प्रसेवकः,ऊरीकृत्य, उररीकृत्य। गति ॥ (1359 समासवार्तिकम् ॥ 4 ॥) ॥ प्रादयः क्तार्थे ॥ (व्याख्याभाष्यम्) प्रादयः क्तार्थे समस्यन्त इति वक्तव्यम्। प्रगत आचार्यः प्राचार्यः, प्रान्तेवासी, प्रपितामहः ॥ (संवादभाष्यम्) एतदेव च सौनागैर्विस्तरतरकेण पठितम् -  (1360 सौनागवार्तिकम् ॥ 1 ॥ ॥ स्वती पूजायाम् ॥ (व्याख्याभाष्यम्) स्वती पूजायामिति वक्तव्यम्। सुराजा, अतिराजा ॥ (1361 सौनागवार्तिकम् ॥ 2 ॥) ॥ दुर्निन्दायाम् ॥ (व्याख्याभाष्यम्) दुर्निन्दायामिति वक्तव्यम्। दुष्कुलम्, दुर्गवः ॥ (1362 सौनागवार्तिकम् ॥ 3 ॥) ॥ आङीषदर्थे ॥ (व्याख्याभाष्यम्) आङीषदर्थ इति वक्तव्यम्। आकडारः, आपिङ्गलः ॥ (1363 सौनागवार्तिकम् ॥ 4 ॥) ॥ कुः पापार्थे ॥ (व्याख्याभाष्यम्) कुः पापार्थ इति वक्तव्यम् ॥ कुब्राह्मणः, कुवृषलः ॥ (1364 सौनागवार्तिकम् ॥ 5 ॥) ॥ प्रादयो गताद्यर्थे प्रथमया ॥ (व्याख्याभाष्यम्) प्रादयो गताद्यर्थे प्रथमया समस्यन्त इति वक्तव्यम्। प्रगत आचार्यः-प्राचार्यः प्रान्तेवासी प्रपितामहः ॥ (1365 सौनागवार्तिकम् ॥ 6 ॥) ॥ अत्यादयः क्रान्ताद्यर्थे द्वितीयया ॥ (व्याख्याभाष्यम्) अत्यादयः क्रान्ताद्यर्थे द्वितीयया समस्यन्त इति वक्तव्यम्। अतिक्रान्तः खट्वाम्-अतिखट्वः अतिमालः ॥ (1366 सौनागवार्तिकम् ॥ 7 ॥) ॥ अवादयः क्रुष्टाद्यर्थे तृतीयया ॥ (व्याख्याभाष्यम्) अवादयः क्रुष्टाद्यर्थे तृतीयया समस्यन्त इति वक्तव्यम्। अवक्रुष्टः कोकिलया-अवकोकिलः ॥ (1367 सौनागवार्तिकम् ॥ 8 ॥) ॥ पर्यादयो ग्लानाद्यर्थे चतुर्थ्या ॥ (व्याख्याभाष्यम्) पर्यादयो ग्लानाद्यर्थे चतुर्थ्या समस्यन्त इति वक्तव्यम्। परिग्लानोऽध्ययनाय पर्यध्ययनः ॥ (1368 सौनागवार्तिकम् ॥ 9 ॥) ॥ निरादयः क्रान्ताद्यर्थे पञ्चम्या ॥ (व्याख्याभाष्यम्) निरादयः क्रान्ताद्यर्थे पञ्चम्या समस्यन्त इति वक्तव्यम्। निष्क्रान्तः कौशाम्ब्याः निष्कौशाम्बिः निर्वाराणसिः ॥ (1369 वार्तिकम् ॥ 5 ॥) ॥ अव्ययं प्रवृद्धादिभिः ॥ (व्याख्याभाष्यम्) अव्ययं प्रवृद्धादिभिः समस्यत इति वक्तव्यम्। पुनःप्रवृद्धं बहिर्भवति, पुनर्गवः, पुनःसुखम् ॥ (1370 वार्तिकम् ॥ 6 ॥) ॥ इवेन विभक्त्यलोपः पूर्वपदप्रकृतिस्वरत्वं च ॥ (व्याख्याभाष्यम्) इवेन सह समासो विभक्त्यलोपः पूर्वपदप्रकृतिस्वरत्वं च वक्तव्यम्। वाससीःइव कन्येःइव ॥ (1371 वार्तिकम् ॥ 7 ॥) ॥ अव्ययमव्ययेन ॥ (व्याख्याभाष्यम्) अव्ययमव्ययेन समस्यत इति वक्तव्यम्। प्रप्रयज्ञपतिम् ॥ (1372 वार्तिकम् ॥ 8 ॥) ॥ उदात्तगतिमता च तिङा ॥ (भाष्यम्) उदात्तवता तिङा गतिमता च तिङाऽव्ययं समस्यत इति वक्तव्यम्। अनुव्यचलत्, अनुव्याकरोति, यत्परियन्ति ॥ कुगति ॥ 18 ॥