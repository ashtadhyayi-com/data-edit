अमैवाव्ययेन (440) (280 तत्पुरुषसंज्ञानियमसूत्रम् ॥ 2.2.1 आ.14) (अनिष्टपरिहाराधिकरणम्)  (आक्षेपभाष्यम्) एवकारः किमर्थः? ॥ (समाधानभाष्यम्) नियमार्थः ॥ (समाधानबाधकभाष्यम्) नैतदस्ति प्रयोजनम्। सिद्धे विधिरारभ्यमाणोन्तरेणैवकारं नियमार्थो भविष्यति ॥ (समाधानसाधकभाष्यम्) इष्टतोवधारणार्थस्तर्हि भविष्यति। यथैवं विज्ञायेत - अमैवाव्ययेनेति ॥ मैवं विज्ञायि - अमाव्ययेनैवेति ॥ (आक्षेपभाष्यम्) अस्ति चेदानीं कश्चिदनव्ययमम्शब्दो यदर्थो विधिः स्यात् ॥ (समाधानभाष्यम्) अस्तीत्याह - खश्यं ब्राह्मणकुलमिति ॥ (समाधानबाधकभाष्यम्) नैतदस्ति प्रयोजनम्। अन्तरङ्गत्वादत्र समासो भविष्यति ॥ (समाधानसाधकभाष्यम्) इदं तर्हि प्रयोजनम्। अमैव यत्तुल्यविधानमुपपदं तत्र यथा स्याद् अमा चान्येन च यत्तुल्यविधानं तत्र माभूदिति। अग्रे भोजम्। अग्रे भुक्त्वा ॥ (नियमफलभाष्यम्) अग्रादिष्वप्राप्तविधेः समासप्रतिषेधं चोदयिष्यति। स न वक्तव्यो भवति ॥ अमैवा ॥ 20 ॥