संख्ययाव्ययासन्नादूराधिक संख्याः संख्येये (283) (283 बहुव्रीहिसंज्ञासूत्रम् ॥ 2 । 2 ।2 आ.2) (द्वित्रादिशब्दार्थाधिकरणम्) (आक्षेपभाष्यम्) द्वित्राः त्रिचतुरा इति कोयं समासः? ॥ (समाधानभाष्यम्) बहुव्रीहिरित्याह ॥ (आक्षेपभाष्यम्) कोस्य विग्रहः? ॥ (समाधानभाष्यम्) द्वौ वा त्रयो वेति ॥ (आक्षेपभाष्यम्) भवेद्यदा बहूनामानयनं तदा बहुवचनमुपपन्नम्। यदा तु खलु द्वावानीयेते तदा न सिध्यति। (समाधानभाष्यम्) तदापि सिद्धम् ॥ कथम्?। केचित्तावदाहुः - अनिर्ज्ञातेर्थे बहुवचनं प्रयोक्तव्यमिति। तद्यथा - कति भवतः पुत्राः, कति भवतो भार्या इति ॥ अपर आह - द्वौ वेत्युक्ते त्रयो वेति गम्यते। त्रयो वेत्युक्ते द्वौ वेति गम्यते। सैषा पञ्ञ्चाधिष्ठाना वाक् तत्र युक्तं बहुवचनम् ॥ (द्विदशादिशब्दार्थाधिकरणम्) (आक्षेपभाष्यम्) अथ द्विदशाः त्रिदशा इति कोयं समासः? ॥ (समाधानभाष्यम्) बहुव्रीहिरित्याह ॥ (आक्षेपभाष्यम्) कोस्य विग्रहः? ॥ (समाधानभाष्यम्) द्विर्दश द्विदशा इति। (1398 आक्षेपवार्तिकम् ॥ 1 ॥ ॥ संख्यासमासे सुजन्तत्वात्संख्याप्रसिद्धिः ॥ (भाष्यम्) संख्यासमासे सुजन्तत्वात्संख्येत्यप्रसिद्धिः। नहि सुजन्ता संख्यास्ति ॥ (समाधानभाष्यम्) एवं र्तत्द्येवं विग्रहः करिष्यते - द्वौ दशतौ द्विदशा इति ॥ (आक्षेपभाष्यम्) एवमपि अत्कारान्तत्वात्संख्येत्यप्रसिद्धिः। न ह्यत्कारान्ता संख्यास्ति ॥ (प्रथमप्रोक्तविग्रहाभ्युपगमभाष्यम्) अस्तु तर्ह्ययमेव विग्रहः - द्विर्दश द्विदशा इति ॥ (आक्षेपस्मारणभाष्यम्) ननु चोक्तम् - ।संख्यासमासे सुजन्तत्वात्संख्येत्यप्रसिद्धिरिति ॥ (1399 आक्षेपबाधकवार्तिकम् ॥ 2 ॥) ॥ नवाऽसुजन्तत्वात् ॥ (भाष्यम्) न वा एष दोषः। किं कारणम्?। असुजन्तत्वात्। सुजन्तत्वादित्युच्यते। न चात्र सुजन्तं पश्यामः ॥ (आक्षेपभाष्यम्) किं पुनः कारणं वाक्ये सुज् दृश्यते, समासे न दृश्यते? ॥ (1400 समाधानवार्तिकम् ॥ 3 ॥) ॥ सुजभावोभिहितार्थत्वात् समासे ॥ (भाष्यम्) समासे सुजभावः ॥ किं कारणम्?। अभिहितार्थत्वात्। अभिहितः सुजर्थः समासेनेति कृत्वा समासे सुज् न भविष्यति ॥ (प्रत्याक्षेपभाष्यम्) किं च भोः सुजर्थे इति समास उच्यते? ॥ (समाधानभाष्यम्) न खलु सुजर्थ इत्युच्यते गम्यते तु सुजर्थः। कथम्?। यावता संख्येयो यः संख्यया संख्यायते। स च क्रियाभ्यावृत्त्यर्थः। स चोक्तः समासेनेति कृत्वा समासे सुज् न भविष्यति ॥ (प्रत्याख्यानाधिकरणम्) (1401 प्रत्याख्यानवार्तिकम् ॥ 4 ॥) ॥ अशिष्यः संख्योत्तरपदः संख्येयवाभिधायित्वात् ॥ (भाष्यम्) अशिष्यः संख्योत्तरपदो बहुव्रीहिः ॥ किं कारणम्?। संख्येयवाभिधायित्वात्। संख्येयं वार्थश्चाभिधीयते तत्रान्यपदार्थ इत्येव सिद्धम् ॥ (प्रत्याख्याननिराकरणभाष्यम्) भवेत्सिद्धमधिकविंशाः अधिकत्रिंशा इति, यत्रैतद्विचार्यते विंशत्यादयो दशदर्थे वा स्युः परिमाणिनि वेति। इदं तु न सिध्यति - अधिकदशा इति, यत्र नियोगतः संख्या संख्येये एव वर्तते ॥ (उपदशादिशब्दार्थाधिकरणम्) (आक्षेपभाष्यम्) अथोपदशा इति कोयं समासः? ॥ (समाधानभाष्यम्) बहुव्रीहिरित्याह ॥ (आक्षेपभाष्यम्) कोस्य विग्रहः? ॥ (समाधानभाष्यम्) दशानां समीपे उपदशा इति ॥ (आक्षेपभाष्यम्) कस्य पुनः सामीप्यमर्थः? ॥ (समाधानभाष्यम्) उपस्य ॥ (आक्षेपभाष्यम्) यद्येवं, नान्यपदार्थो भवति ॥ (प्रत्याख्यानभाष्यम्) तत्र च प्रथमानिर्दिष्टं संख्याग्रहणं शक्यमकर्तुम् ॥ (1402 संख्याग्रहणस्थापनवार्तिकम् ॥ 5 ॥ ) ॥ मत्वर्थे वा पूर्वस्य विधानात् ॥ (भाष्यम्) अथ वा मत्वर्थे पूर्वो योगः। अमत्वर्थार्थोयमारम्भः ॥ (1403 प्रत्याख्याननिराकरणवार्तिकम् ॥ 6 ॥) ॥ कबभावार्थं वा ॥ (भाष्यम्) अथ वा कब् मा भूदिति ॥ संख्ययाऽव्य ॥ 25 ॥