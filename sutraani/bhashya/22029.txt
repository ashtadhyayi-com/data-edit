चार्थे द्वन्द्वः (449) (अथ द्वन्द्वसमासः) (287 अथ द्वन्द्वसंज्ञासूत्रम् ॥ 2.2.2 आ 6 सू.) (आक्षेपभाष्यम्) चार्थ इत्युच्यते। चश्चाव्ययम्। तेन समासस्याप्यव्ययसंज्ञा प्राप्नोति ॥ (समाधानभाष्यम्) नैष दोषः। पाठेनाव्ययसंज्ञा क्रियते। न च (द्वन्द्वः) समासस्तत्र पठ्यते ॥ (आक्षेपभाष्यम्) पाठेनाप्यव्ययसंज्ञायां सत्यामभिधेयवल्लिङ्गवचनानि भविष्यन्ति। यश्चेहार्थोभिधीयते न तस्य लिङ्गसंख्याभ्यां योगोस्ति ॥ (समाधानभाष्यम्) नेदं वाचनिकम् - अलिङ्गता असंख्यता च। किं तर्हि? स्वाभाविकमेतत्। तद्यथा - समानमीहमानानां चाधीयानानां च केचिदर्थैर्युज्यन्ते अपरे न। न चेदानीं कश्चिदर्थवानिति कृत्वा सर्वैरर्थवदि्भः शक्यं भवितुम्, कश्चिद्वानर्थक इति सर्वैरनर्थकैः। तत्र किमस्माभिः शक्यं कर्तुम् - यत्प्राक् समासाच्चार्थस्य लिङ्गसंख्याभ्यां योगो नास्ति, समासे च भवति। स्वाभाविकमेतत् ॥ (समाधानान्तरभाष्यम्) अथ वा आश्रयतो लिङ्गवचनानि भविष्यन्ति यथा गुणवचनेषु। गुणवचनानां हि शब्दानामाश्रयतो लिङ्गवचनानि भवन्ति। तद्यथा - शुक्लं वस्त्रं शुक्ला शाटी, शुक्लः कम्बलः, शुक्लौ कम्बलौ, शुक्लाः कम्बला इति यदसौ द्रव्यं श्रितो भवति गुणस्तस्य यल्लिङ्गं वचनं च तद् गुणस्यापि भवति। एवमिहापि यदसौ द्रव्यं श्रितो भवति समासस्तस्य यल्लिङ्गं वचनं च तत्समासस्यापि भविष्यति ॥ (आक्षेपभाष्यम्) अथेह कस्मान्न भवति - याज्ञिकश्चायं वैयाकरणश्च, कठश्चायं बह्वृचश्च, औक्थिकश्चायं मीमांसकश्चेति ॥ (समाधानभाष्यम्) शेष इति वर्तते। अशेषत्वान्न भविष्यति ॥ (आक्षेपभाष्यम्) यदि शेष इति वर्तते, उपास्नातं स्थूलसिक्तं तूष्णींगङ्गं महाहृदम् ॥ द्रोणं चेदशको गन्तुं मा त्वा ताप्तां कृताकृते ॥ इत्येतन्न सिध्यति ॥ (समाधानभाष्यम्) नैष दोषः। अन्यद्धि कृतम्, अन्यदकृतम् ॥ (युगपदधिकरणवचनताधिकरणम्) (1411 आक्षेपवार्तिकम् ॥ 1 ॥) ॥ चार्थे द्वन्द्ववचनेऽसमासेपि चार्थसंप्रत्ययादनिष्टप्रसङ्गः ॥ (व्याख्याभाष्यम्) चार्थे द्वन्द्ववचने समासेपि चार्थसंप्रत्ययादनिष्टं प्राप्नोति -  अहरहर्नयमानो गामश्वं पुरुषं पशुम् ॥ वैवस्वतो न तृप्यति सुराया इव दुर्मदी ॥ इति ॥ इन्द्रस्त्वष्टा वरुणो वायुरादित्य इति ॥ (1412 युगपदधिकरणवचनतयासमाधानवार्तिकम् ॥ 2 ॥) ॥ सिद्धं तु युगपदधिकरणवचने द्वन्द्ववचनात् ॥ (व्याख्याभाष्यम्) सिद्धमेतत् ॥ कथम्?। युगपदधिकरणवचने द्वन्द्वो भवतीति वक्तव्यम् ॥ (1413) युगपदधिकरणतायां दूषणवार्तिकम् ॥ 3 ॥ ॥ तत्र पुंवद्भावप्रतिषेधः ॥ (भाष्यम्) तत्रैतस्मिन् लक्षणे पुंवद्भावस्य प्रतिषेधो वक्तव्यः। पट्वीमृद्व्यौ। समानाधिकरणलक्षणः पुंवद्भावः प्राप्नोति ॥ (1414 दूषणान्तरवार्तिकम् ॥ 4 ) ॥ विप्रतिषिद्धेषु चानुपपत्तिः ॥ (भाष्यम्) विप्रतिषिद्धेषु युगपदधिकरणवचनताया अनुपपत्तिः। शीतोष्णे सुखदुःखे जननमरणे। किं कारणम्?। सुखप्रतिघातेन हि दुःखम्, दुःखप्रतिघातेन च सुखम् ॥ (प्रथमदूषणबाधकभाष्यम्) यत्तावदुच्यते ।तत्र पुंवद्भावप्रतिषेधः। इति। इदं तावदयं प्रष्टव्यः अथेह पुंवद्भावः कस्मान्न भवति - दर्शनीयाया माता दर्शनीयामातेति?। अथ मतमेतत् - प्राक् समासाद्यत्र सामानाधिकरण्यं तत्र पुंवद्भावो भवतीति। इहापि न दोषो भवति ॥ (द्वितीयदूषणबाधकभाष्यम्) यदप्युच्यते ।विप्रतिषिद्धेषु चानुपपत्तिः। इति। सर्व एव शब्दाः विप्रतिषिद्धाः। इहापि प्लक्षन्यग्रोधाविति प्लक्षशब्दः प्रयुज्यमानः प्लक्षार्थं संप्रत्याययति, न्यग्रोधार्थं संप्रत्याययति, प्लक्षार्थं निवर्तयति। अथात्र चेद्युक्ता युगपदधिकरणवचनता दृश्यते, इहापि युक्ता दृश्यताम् ॥ (युगपदधिकरणवचनतानुपपत्तिभाष्यम्) एवमपि -  (1415 युगपदधिकरणवचनताया असंभववार्तिकम् ॥ 5 ॥) ॥ शब्दपौर्वापर्यप्रयोगादर्थपौर्वापर्याभिधानम् ॥ (भाष्यम्) शब्दपौर्वापर्यप्रयोगादर्थपौर्वापर्याभिधानं प्राप्नोति ॥ अतः किम्?। युगपदधिकरणवचनताया अनुपपत्तिः। प्लक्षन्यग्रोधौ प्लक्षन्यग्रोधा इति। यथैव हि शब्दानां पौर्वापर्यं तद्वदर्थानामपि भवितव्यम् ॥ (1416 पौर्वापर्याभिधाने दूषणवार्तिकम् ॥ 6 ॥) ॥ शब्दपौर्वापर्यप्रयोगादर्थपौर्वापर्याभिधानमिति चेदि्द्ववचनबहुवचनानुपपत्तिः ॥ (भाष्यम्) शब्दपौर्वापर्यप्रयोगादर्थपौर्वापर्याभिधानमिति चेद् द्विवचनबहुवचनयोरनुपपत्तिः - प्लक्षन्यग्रोधौ प्लक्षन्यग्रोधा इति। प्लक्षशब्दः सार्थको निवृत्तो न्यग्रोधशब्द उपस्थितः। एक एकार्थः तस्यैकार्थत्वादेकवचनं प्राप्नोति ॥ (1417 दूषणोद्धारवार्तिकम् ॥ 7 ॥) ॥ विग्रहे च युगपद्वचनं ज्ञापकं युगपद्वचनस्य ॥ (भाष्यम्) विग्रहे खल्वपि युगपद्वचनता दृश्यते - द्यावा ह क्षामा द्यावा चिदस्मै पृथिवी संनमेते इति ॥ किमेतत्?। युगपदधिकरणवचनताया उपोद्वलकम् ॥ विग्रहे किल नाम युगपदधिकरणवचनता स्यात्, किं पुनः समासे ॥ (1418 द्वितीयदूषणोद्धारवार्तिकम् ॥ 8 ॥) ॥ समुदायात्सिद्धम् ॥ (भाष्यम्) समुदायात्सिद्धमेतत् ॥ किमेतत्समुदायात्सिद्धमिति?। द्विवचनबहुवचनताप्रसिद्धिरिति चोदितम्, तस्यायं परिहारः ॥ (1419 दूषणसाधकवार्तिकम् ॥ 9 ॥) ॥ समुदायात्सिद्धमिति चेन्नैकार्थत्वात्समुदायस्य ॥ (भाष्यम्) समुदायात्सिद्धमिति चेत्। तन्न। किं कारणम्?। एकार्थत्वात्समुदायस्य। एकार्था हि समुदाया भवन्ति। तद्यथा  -  शतं यूथं वनमिति ॥ (1420 दूषणबाधकवार्तिकम् ॥ 10 ॥) ॥ नैकार्थ्यम् ॥ (भाष्यम्) नायमेकार्थः। किं तर्हि?। द्व्यर्थो बह्वर्थश्च। प्लक्षोपि द्व्यर्थः न्यग्रोधोपि द्व्यर्थः ॥ (आक्षेपभाष्यम्) यदि तर्हि प्लक्षोपि द्व्यर्थो न्यग्रोधोपि द्व्यर्थः, -  (1421 दूषणवार्तिकम् ॥ 11 ॥) ॥ तयोरनेकार्थत्वाद्बहुवचनप्रसङ्गः ॥ (भाष्यम्) तयोरनेकार्थत्वाद् बहुषु बहुवचनम् इति बहुवचनं प्राप्नोति ॥ (1422 दूषणोद्धारसमाधानवार्तिकम् ॥ 12 ॥) ॥ तयोरनेकार्थत्वाद्बहुवचनप्रसङ्ग इति चेन्न बहुत्वाभावात् ॥ (भाष्यम्) तयोरनेकार्थत्वाद्बहुवचनप्रसङ्ग इति चेत् ॥ तन्न। किं कारणम्?। बहुत्वाभावात्। नात्र बहुत्वमस्ति ॥ किमुच्यते - बहुत्वाभावादिति, यदा इदानीमेवोक्तम् - प्लक्षोपि द्व्यर्थो न्यग्रोधोपि द्व्यर्थ इति?। याभ्यामेवात्रैको द्व्यर्थस्ताभ्यामेवापरोपि। (द्विवचनबहुवचनानुपपत्तिभाष्यम्) यद्येवम् -  (1423 अनुपपत्तिवार्तिकम् ॥ 13 ॥) ॥ अन्यवाचकेनान्यस्य वचनानुपपत्तिः ॥ (भाष्यम्) अन्यवाचकेन शब्देनान्यस्य वचनं नोपपद्यते ॥ (1424 अनुपपत्तिबाधकवार्तिकम् ॥ 14 ॥) ॥ अन्यवाचकेनान्यस्य वचनानुपपत्तिरिति चेत् प्लक्षस्य न्यग्रोधत्वाद् न्यग्रोधस्य प्लक्षत्वात् स्वशब्देनाभिधानम् ॥ (भाष्यम्) अन्यवाचकेनान्यस्य वचनानुपपत्तिरिति चेद् ॥ एवमुच्यते - तन्न। किं कारणम्?। प्लक्षस्य न्यग्रोधत्वाद् न्यग्रोधस्य च प्लक्षत्वाच्च स्वशब्देनाभिधानं भविष्यति। प्लक्षोपि न्यग्रोधः न्यग्रोधोपि प्लक्षः ॥ (आक्षेपभाष्यम्) कथं पुनः प्लक्षोपि न्यग्रोधः न्यग्रोधोपि प्लक्षः स्यात्, यावता कारणाद् द्रव्ये शब्दनिवेशः? ॥ (1425 वार्तिकम् ॥ 15 ॥) ॥ कारणाद् द्रव्ये शब्दनिवेश इति चेत्तुल्यकारणत्वात्सिद्धम् ॥ (भाष्यम्) कारणाद् द्रव्ये शब्दनिवेश इति चेद् ॥ एवमुच्यते - तन्न। तुल्यकारणत्वात् सिद्धम्। तुल्यं हि कारणम्। यदि तावत्प्रक्षरतीति व्युत्पत्त्या प्लक्षः स्याद्, न्यग्रोधेप्येतद्भावति। तथा यदि न्यग्रोहतीति न्यग्रोधः, प्लक्षेप्येतद्भवति ॥ (1426 वार्तिकम् ॥ 16 ॥) ॥ दर्शनं वै हेतुः ॥ (भाष्यम्) न च न्यग्रोधे प्लक्षशब्दो दृश्यते ॥ (1427 वार्तिकम् ॥ 27 ॥) ॥ दर्शनं हेतुरिति चेत्तुल्यम् ॥ (भाष्यम्) दर्शनं हेतुरिति चेत्तुल्यमेतद्भवति प्लक्षेपि न्यग्रोधशब्दो दृश्यते न्यग्रोधेपि प्लक्षशब्दः। तुल्यं हि कारणम् ॥ (आक्षेपभाष्यम्) न वै लोके एष संप्रत्ययो भवति। न हि प्लक्ष आनीयतामित्युक्ते न्यग्रोध आनीयते ॥ (1428 समाधानवार्तिकम् ॥ 28 ॥) ॥ तद्विषयं च ॥ (भाष्यम्) तद्विषयं चैतद् द्रष्टव्यं प्लक्षस्य न्यग्रोधत्वम् ॥ किं विषयम्? द्वन्द्वविषयम् ॥ (आक्षेपभाष्यम्) युक्तं पुनर्यन्नियतविषया नाम शब्दाः स्युः? ॥ (समाधानभाष्यम्) बाढं युक्तम् ॥ (1429 समाधानसाधकवार्तिकम् ॥ 19 ॥ प्र्प्र् । प्र्प्र्अन्यत्रापि तद्विषयदर्शनात् प्र्प्र् । प्र्प्र् (भाष्यम्) अन्यत्रापि हि नियतविषयाः शब्दा दृश्यन्ते। तद्यथा - समाने रक्ते वर्णे गौर्लोहित इति भवति, अश्वः शोण इति। समाने च कालेवर्णे गौः कृष्ण इति भवति, अश्वो हेम इति। समाने च शुक्ले वर्णे गौः श्वेत इति भवति, अश्वः कर्क इति ॥ (आक्षेपभाष्यम्) यदि तर्हि प्लक्षोपि न्यग्रोधः न्यग्रोधोपि प्लक्षः -  (1430 आक्षेपवार्तिकम् ॥ 20 ॥) ॥ एकेनोक्तत्वादपरस्य प्रयोगोऽनुपपन्नः ॥ (भाष्यम्) एकेनोक्तत्वात्तस्यार्थस्यापरस्य प्रयोगो नोपपद्यते - प्लक्षेण न्यग्रोधस्य न्यग्रोधप्रयोगः ॥ (1431 वार्तिकम् ॥ 21 ॥) ॥ एकेनोक्तत्वादपरस्य प्रयोगोनुपपन्न इति चेदनुक्तत्वात्प्लक्षेण न्यग्रोधस्य न्यग्रोधप्रयोगः ॥ (भाष्यम्) एकेनोक्तत्वादपरस्य प्रयोगोनुपपन्न इति चेत्। तन्न। किं कारणम्?। अनुक्तत्वात्प्लक्षेण न्यग्रोधस्य न्यग्रोधप्रयोगः। अनुक्तः प्लक्षेण न्यग्रोधार्थ इति कृत्वा न्यग्रोधशब्दः प्रयुज्यते ॥ कथमनुक्तः, यावता इदानीमेवोक्तं प्लक्षोपि न्यग्रोधः न्यग्रोधोपि प्लक्ष इति?। सहभूतावेतावन्योन्यस्यार्थमाहतुः। न पृथग्भूतौ ॥ (आक्षेपभाष्यम्) किं पुनः कारणं सहभूतावेतावन्योन्यस्यार्थमाहतुर्न पृथग्भूतौ? ॥ (1432 समाधानवार्तिकम् ॥ 22 ॥) ॥ अभिधानं पुनः स्वाभाविक् ॥ (भाष्यम्) स्वाभाविकमभिधानम् ॥ (समाधानभाष्यम्) अथ वेह कौ चित्प्राथमकल्पिकौ प्लक्षन्यग्रोधौ, कौ चित्क्रियया वा गुणेन वा, प्लक्ष इवायं प्लक्षः -  न्यग्रोध इवायं न्यग्रोध इति। तत्र प्लक्षावित्युक्ते संदेहः स्यात् - किमिमौ प्लक्षावेव आहोस्वित्प्लक्षन्यग्रोधाविति। तत्रासंदेहार्थं न्यग्रोधशब्दः प्रयुज्यते ॥ (पूर्वपक्षिण आक्षेपोपसंहारभाष्यम्) सेयं युगपदधिकरणवचनता नाम दुःखा च दुरुपपादा च। यच्चाप्यस्या निबन्धनमुक्तम् - द्यावा ह क्षामेति, तदपि च्छान्दसम्। तत्र सुपां सुपो भवन्तीत्येव सिद्धम्। सूत्रं च भिद्यते ॥ (सिद्धान्तिसमाधानभाष्यम्) यथान्यासमेवास्तु ॥ (आक्षेपस्मारणभाष्यम्) ननु चोक्तम् -  । चार्थे द्वन्द्ववचनेऽसमासेऽपि चार्थसंप्रत्ययादनिष्टप्रसङ्गः । इति ॥ (समाधानभाष्यम्) नैष दोषः। इह चे द्वन्द्वः इतीयता सिद्धम् ॥ कथं पुनश्चे नाम वृत्तिः स्यात्। शब्दो ह्येषः? ॥ शब्दे कार्यासंभवादर्थे कार्यं विज्ञास्यते। सोयमेवं सिद्धे सति यदर्थग्रहणं करोति तस्यैतत्प्रयोजनम् - एवं यथा विज्ञायेत - चेन कृतोर्थश्चार्थ इति ॥ कः पुनश्चेन कृतोर्थः? ॥ समुच्चयः अन्वाचय इतरेतरयोगः समाहार इति ॥ समुच्चये - प्लक्षश्चेत्युक्ते गम्यते एतत् - प्लक्षश्चेति ॥ अन्वाचये - प्लक्षश्चेत्युक्ते गम्यते एतत् - सापेक्षोयं प्रयुज्यते इति ॥ इतरेतरयोगे - प्लक्षश्च न्यग्रोधश्चेत्युक्ते गम्यते एतत् - प्लक्षोपि न्यग्रोधसहायो न्यग्रोधोपि प्लक्षसहायः इति ॥ (प्लक्षश्च न्यग्रोधश्चेत्युक्ते) समाहारेऽपि क्रियते - प्लक्षन्यग्रोधमिति ॥ तत्रायमप्यर्थः - द्वन्द्वैकवद्भावो न पठितव्यो भवति। समाहारैकत्वादेव सिद्धम् ॥ (एकादशादिशब्दार्थनिर्णयाधिकरणम्) (आक्षेपभाष्यम्) एकादश द्वादशेति कोयं समासः? ॥ (1433 समाधानवार्तिकम् ॥ 23 ॥) ॥ एकादीनां दशादिभिर्द्वन्द्वः ॥ (भाष्यम्) एकादीनां सह दशादिभिर्द्वन्द्वः समासः ॥ (1434 आक्षेपवार्तिकम् ॥ 24 ॥) ॥ एकादीनां दशादिभिर्द्वन्द्व इति चेद्विंशत्यादिषु वचनप्रसङ्गः ॥ (भाष्यम्) एकादीनां दशादिभिर्द्वन्द्व इति चेद्विंशत्यादिषु वचनं प्राप्नोति। एकविंशातिः। द्वाविंशतिः ॥ (1435 समाधानवार्तिकम् ॥ 25 ॥) ॥ सिद्धं त्वधिकान्ता संख्या संख्यया समानाधिकरणाधिकारेऽधिकलोपश्च ॥ (भाष्यम्) सिद्धमेतत् ॥ कथम्?। समानाधिकरणाधिकारे वक्तव्यम् - अधिकान्ता संख्या संख्यया सह समस्यतेऽधिकशब्दस्य च लोपो भवतीति। एकाधिका विंशतिः एकविंशतिः, द्व्यधिका विंशतिः द्वाविंशतिः ॥ (दूषणभाष्यम्) यदि समानाधिकरणः, स्वरो न सिध्यति ॥ यद्धि तत् -  संख्या पूर्वपदं प्रकृतिस्वरं भवतीति, द्वन्द्वे इत्येवं तत् ॥ (प्रत्याक्षेपभाष्यम्) किं पुनः कारणं द्वन्द्व इत्येवं तत्? ॥ (समाधानभाष्यम्) इह मा भूत्  -  शतसहस्रमिति ॥ (द्वन्द्वाभ्युपगमभाष्यम्) अस्तु तर्हि द्वन्द्वः ॥ (आक्षेपस्मारणभाष्यम्) ननु चोक्तम् - । एकादीनां दशादिभिर्द्वन्द्व इति चेद्विंशत्यादिषु वचनप्रसङ्ग। इति ॥ (समाधानभाष्यम्) नैष दोषः। सर्वो हि द्वन्द्वो विभाषैकवद्भवति ॥ (आक्षेपभाष्यम्) यदा तर्ह्येकवचनं तदा नपुंसकलिङ्गं प्राप्नोति ॥ (समाधानभाष्यम्) लिङ्गमशिष्यं लोकाश्रयत्वाल्लिङ्गस्य ॥ चार्थे ॥ 29 ॥