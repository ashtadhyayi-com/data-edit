निष्ठा (456) (291 पूर्वनिपातनियमसूत्रम् ॥ 2.2.2 आ.10) (पूर्वनिपातबाधकाधिकरणम्) (1451 परनिपातवार्तिकम् ॥ 1 ॥) ॥ निष्ठायाः पूर्वनिपाते जातिकालसुखादिभ्यः परवचनम् ॥ (भाष्यम्) निष्ठायाः पूर्वनिपाते जातिकालसुखादिभ्यः परा निष्ठा भवतीति वक्तव्यम्। शार्ङ्गजग्धी। पलाण्डुभक्षिती। मासजाता। संवत्सरजाता। सुखजाता। दुःखजाता ॥ (1452 प्रत्याख्यानवार्तिकम् ॥ 2 ॥) ॥ न वोत्तरपदस्यान्तोदात्तवचनं ज्ञापकं परभावस्य ॥ (भाष्यम्) न वा वक्तव्यम्। कि कारणम्?। उत्तरपदस्यान्तोदात्तवचनं ज्ञापकं परभावस्य। यदयं जातिकालसुखादिभ्यः परस्या निष्ठाया उत्तरपदस्यान्तोदात्तत्वं शास्ति तज्ज्ञापयत्याचार्यः - परात्र निष्ठा भवतीति ॥ (1453 आक्षेपवार्तिकम् ॥ 3 ॥) ॥ प्रतिषेधे तु पूर्वनिपातप्रसङ्गस्तस्माद्राजदन्तादिषु पाठः ॥ (भाष्यम्) प्रतिषेधे तु पूर्वनिपातः प्राप्नोति अकृतमितप्रतिपन्नाः इति, तस्माद्राजदन्तादिषु पाठः कर्तव्यः ॥ ( 1454 पाठकर्तव्यता प्रत्याख्यानवार्तिकम् ॥ 4 ॥) ॥ नवा प्रतिषेधवचनं ज्ञापकं परभावस्य ॥ (भाष्यम्) न वा कर्तव्यः। अत्रापि प्रतिषेधवचनं ज्ञापकम् - परा निष्ठाभवतीति ॥ (1455 परनिपातवार्तिकम् ॥ 5 ॥) ॥ प्रहरणार्थेभ्यश्च ॥ (भाष्यम्) प्रहरणार्थेभ्यश्च परे निष्ठा सप्तम्यौ भवत इति वक्तव्यम्। अस्युद्यतः मुसलोद्यतः असिपाणिः दण्डपाणिः ॥ (विप्रतिषेधाधिकरणम्) (1456 द्वन्द्वेघिसूत्रादजाद्यदन्तसूत्रबलवत्ववार्तिकम् ॥ 6 ॥ ॥ द्वन्द्वे घ्यजाद्यदन्तं विप्रतिषेधेन ॥ (भाष्यम्) द्वन्द्वे घि इत्यस्मात् अजाद्यदन्तम् इत्येतद्भवति विप्रतिषेधेन। द्वन्द्वे घि इत्यस्यावकाशः - पटुगुप्तौ।अजाद्यदन्तम् इत्यस्यावकाशः - उष्ट्रखरौ। इहोभयं प्राप्नोति - इन्द्राग्नी। अजाद्यदन्तम् इत्येतद् भवति विप्रतिषेधेन ॥ (1457 द्वन्द्वेधिसूत्राजाद्यदन्तसूत्राभ्यामल्पाच्तरसूत्रबलीयस्त्ववार्तिकम् ॥ 7 ॥0 ॥ उभाभ्यामल्पाच्तरम् ॥ (भाष्यम्) उभाभ्यामल्पाच्तरम् इत्येतद्भवति विप्रतिषेधेन। द्वन्द्वे घि इत्यस्यावकाशः - पटुगुप्तौ। अल्पाच्तरम् इत्यस्यावकाशः - वाग्दृषदौ। इहोभयं प्राप्नोति - वागग्नी। अल्पाच्तरम् इत्येतद्भवति विप्रतिषेधेन ॥  अजाद्यदन्तम् इत्यस्यावकाशः - उष्ट्रखरौ। अल्पाच्तरम् इत्यस्यावकाशः - वाग्दृषदौ। इहोभयं प्राप्नोति - वागिन्द्रौ। अल्पाच्तरम् इत्येतद्भवति विप्रतिषेधेन ॥ निष्ठा ॥ 36 ॥