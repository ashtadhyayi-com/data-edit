यस्मादधिकं यस्य चेश्वरवचनं तत्र सप्तमी 467 (301 कर्मप्रवचनीये सप्तमीसूत्रम् ॥ 2। 3। 1 आ. 9) (इर्श्वरवचनशब्दार्थनिर्णयाधिकरणम्) (आक्षेपभाष्यम्) कथमिदं विज्ञायते - यस्य चैश्वर्यमीश्वरता इर्श्वरभावस्तस्मात्कर्मप्रवचनीययुक्तादिति। आहोस्विद् यस्य स्वस्येश्वरस्तस्मात्कर्मप्रवचनीययुक्तादिति?। (भाष्यम्) कश्चात्र विशेषः? ॥ (1477 प्रथमपक्षदूषणवार्तिकम् 1) - यस्य चेश्वरवचनमिति कर्तृनिर्देशश्चेदवचनात्सिद्धम् - (भाष्यम्) यस्य चेश्वरवचनमिति कर्तृनिर्देशश्चेदन्तरेण वचनं सिद्धम्। अधि ब्रह्मदत्ते पञ्ञ्चालाः। आधृतास्ते तस्मिन् भवन्ति। सत्यमेवमेतत् - नित्यं परिग्रहीतव्यं परिग्रहीत्रधीनं भवति ॥ (1478 द्वितीयदूषणवार्तिकम् ॥ 2 ॥) - प्रथमानुपपत्तिस्तु - (भाष्यम्) प्रथमा नोपपद्यते ॥ कुतः?। पञ्ञ्चालेभ्यः ॥ (आक्षेपभाष्यम्) का तर्हि स्यात्? ॥ (समाधानभाष्यम्) षष्ठीसप्तम्यौ स्वामीश्वराधिपतिदायाद् इति ॥ (बाधकभाष्यम्) न तत्राधिशब्दः पठ्यते ॥ (साधकभाष्यम्) यद्यपि न पठ्यते। अधिरीश्वरवाची ॥ (बाधकभाष्यम्) न तत्र पर्यायवचनानां ग्रहणं भवति ॥ कथं ज्ञायते?। यदयं कस्य चित्पर्यायवचनस्य ग्रहणं करोति - अधिपतिदायाद इति। (समाधानान्तरभाष्यम्) षष्ठी तर्हि प्राप्नोति। (बाधकभाष्यम्) शेषलक्षणा षष्ठी; अशेषत्वान्न भविष्यति ॥ (समाधानान्तरभाष्यम्) द्वितीया तर्हि प्राप्नोति कर्मप्रवचनीययुक्ते द्वितीया इति ॥ (बाधकभाष्यम्) सप्तम्योक्तत्वात्तस्यार्थस्य द्वितीया न भविष्यति ॥ (साधकभाष्यम्) भवेद्योऽधेर्ब्रह्मदत्तस्य चाभिसंबन्धः स सप्तम्योक्तः स्यात्। यस्तु खल्वधेः पञ्ञ्चालानां चाभिसंबन्धस्तत्र द्वितीया प्राप्नोति ॥ (1479 शेषपूर्तिवार्तिकम् ॥ 3 ॥) - स्ववचनात्तु सिद्धम् - (भाष्यम्) अस्तु - यस्य स्वस्येश्वरस्तस्मात्कर्मप्रवचनीययुक्तादिति ॥ (स्वस्मिन्नपि सप्तमीविधानानर्थक्याक्षेपभाष्यम्) एवमप्यन्तरेण वचनं सिद्धम्। अधि ब्रह्मदत्तः पञ्ञ्चालेषु - आधृतः स तेषु भवति। सत्यमेवमेतत् - नित्यं परिग्रहीता परिग्रहीतव्याधीनो भवति ॥ (द्वितीयदूषणभाष्यम्) प्रथमानुपपत्तिस्तु ॥ प्रथमा तु नोपपद्यते ॥ कुतः?। ब्रह्मदत्तात् ॥ (प्रत्याक्षेपभाष्यम्) का तर्हि स्यात्?। (समाधानभाष्यम्) षष्ठीसप्तम्यौ - स्वामीस्वराधिपतिदायाद -  इति ॥ (समाधानबाधकभाष्यम्) न तत्राधिशब्दः पठ्यते (समाधानसाधकभाष्यम्) यद्यपि न पठ्यते। अधिरीश्वरवाची ॥ (समाधानबाधकभाष्यम्) न तत्र पर्यावचनानां ग्रहणं भवति ॥ कथं ज्ञायते?। यदयं कस्यचित्पर्यायवचनस्य ग्रहणं करोति - अधिपतिदायाद - इति ॥ (समाधानसाधकभाष्यम्) शेषलक्षणा षष्ठी, अशेषत्वान्न भविष्यति ॥ (समाधानसाधकभाष्यम्) द्वितीया तर्हि प्राप्नोति कर्मप्रवचनीययुक्ते द्वितीया इति ॥ (समाधानबाधकभाष्यम्) सप्तम्योक्तत्वात्तस्याभिसंबन्धस्य द्वितीया न भविष्यति ॥ (प्रत्याक्षेपसमाधानसाधकभाष्यम्) भवेद्योधेः पञ्ञ्चालानां चाभिसंबन्धः स सप्तम्योक्तः स्यात्। यस्तु खल्वधेर्ब्रह्मदत्तस्य चाभिसंबन्धः तत्र द्वितीया प्राप्नोति ॥ (व्याख्यानान्तरभाष्यम्) एवं तर्हि -  स्ववचनात्तु सिद्धम्()इति। अधिः स्वं प्रति कर्मप्रवचनीयसंज्ञो भवतीति वक्तव्यम् ॥ (आक्षेपभाष्यम्) एवमपि यदा ब्रह्मदत्तेधिकरणे सप्तमी तदा पञ्ञ्चालेभ्यो द्वितीया प्राप्नोति (कथम्?।) कर्मप्रवचनीययुक्ते द्वितीया इति ॥ (समाधानभाष्यम्) उपपदविभक्तेः कारकविभक्तिर्बलीयसी इति प्रथमा भविष्यतिं ॥ यस्मादधिकम् ॥ 9 ॥