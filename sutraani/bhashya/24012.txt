विभाषा वृक्षमृगतृणधान्यव्यञ्जनपशुशकुन्यश्ववडवपूर्वापराधरोत्तराणाम् (543) (344 एकवद्भावसूत्रम् ॥ 2.4.1 आ.9) (नियमाधिकरणम्) (1568 नियमवार्तिकम् ॥ 1 ॥) - बहुप्रकृतिः फलसेनावनस्पतिमृगशकुनिक्षुद्रजन्तुधान्यतृणानाम् - (भाष्यम्) फलसेनावनस्पतिमृगशकुनिक्षुद्रजन्तुधान्यतृणानां द्वन्द्वः विभाषा एकवद्भवति बहुप्रकृतिरिति वक्तव्यम् ॥ फल  -  बदरामलकम्। बदरामलकानि ॥ सेना  -  हरत्यश्वत्थम् । हरत्यश्वाः ॥ वनस्पति  -  प्लक्षन्यग्रोधम्। प्लक्षन्यग्रोधाः ॥ मृग  -  रुरुपृषतम्। रुरुपृषताः ॥ शकुनि  -  हंसचक्रवाकम्। हंसचक्रवाकाः ॥ क्षुद्रजन्तु  -  यूकालिक्षम्। यूकालिक्षाः ॥ धान्य  -  व्रीहियवम्। व्रीहियवाः। माषतिलम्। माषतिलाः ॥ तृण  -  कुशकाशम्। कुशकाशाः। शशरीर्षम् प्र् शरशीर्षाः ॥ किं प्रयोजनम्? बहुप्रकृतिरेव यस्तत्र यथा स्यात् ॥ क्व माभूत्? बदरामलके तिष्ठतः ॥ (आक्षेपभाष्यम्) किं पुनरनेन या प्राप्तिः सा नियम्यते, आहोस्विद्  -  अविशेषेण? (भाष्यम्) किञ्ञ्चातः? (प्रथमपक्षदूषणभाष्यम्) यद्यनेन या प्राप्तिः सा नियम्यते, प्लक्षन्यग्रोधौ जातिरप्राणिनाम् इति नित्यो द्वन्द्वैकवद्भावः प्राप्नोति ॥ अथाविशेषेण, न दोषो भवति ॥ (द्वितीयपक्षाभ्युपगमभाष्यम्) यथा न दोषस्तथास्तु प्र्प्र् (1569 पूर्वविप्रतिषेधवार्तिकम् ॥ 2 ॥) - पशुशकुनिद्वन्द्वे विरोधिनां पूर्वविप्रतिषिद्धम् - (भाष्यम्) पशुशकुनिद्वन्द्वे विरोधिनां येषां च विरोधः शाश्वतिकः इत्येतद्भवति पूर्वविप्रतिषेधेन। पशुशकुनिद्वन्द्वस्यावकाशः  -  महाजोरभ्रम्। महाजोरभ्राः। हंसचक्रवाकम्। हंसचक्रवाकाः ॥ येषां च विरोधः शाश्वतिकः इत्यस्यावकाशः  -  श्रमणब्राह्मणम् ॥ इहोभयं प्राप्नोति  -  काकोलूकं श्वशृगालमिति। येषां च विरोधः शाश्वतिकः इत्येतद्भवति पूर्वविप्रतिषेधेन ॥ (आक्षेपभाष्यम्) स तर्हि पूर्वविप्रतिषेधो वक्तव्यः? (समाधानभाष्यम्) न वक्तव्यः। उक्तं चकारकरणस्य प्रयोजनम्  -  येषां च विरोधः शाश्वतिकस्तेषां द्वन्द्व एकवचनमेव यथा स्याद् यदन्यत्प्राप्नोति तन्मा भूदिति ॥ (1470 पूर्वप्रतिषेधवार्तिकम् ॥ 3 ॥ - अश्ववडवयोः पूर्वलिङ्गत्वात्पशुद्वन्द्वनपुंसकम् - (भाष्यम्) अश्ववडवयोः पूर्वलिङ्गत्वात्पशुद्वन्द्वनपुंसकं भवति पूर्वविप्रतिषेधेन ॥ अश्ववडवयोः पूर्वलिङ्गत्वस्यावकाशः  -  विभाषा पशुद्वन्द्वनपुंसकम्, यदा न पशुद्वन्द्वनपुंसकं सोवकाशः  -  अश्ववडवौ ॥ पशुद्वन्द्वनपुंसकस्यावकाशः  -  अन्ये पशुद्वन्द्वाः  -  महाजोरभ्रं महाजोरभ्राः ॥ पशुद्वन्द्वनपुंसकप्रसङ्ग उभयं प्राप्नोति  -  अश्ववडवम् पशुद्वन्द्वनपुंसकं भवति पूर्वविप्रतिषेधेन ॥ (आक्षेपभाष्यम्) स तर्हि पूर्वविप्रतिषेधो वक्तव्यः? (समाधानभाष्यम्) न वक्तव्यः ॥ (1571 समाधानहेतुवार्तिकम् ॥ 4 ॥) - प्रतिपदविधानात्सिद्धम् - (भाष्यम्) प्रतिपदमत्र नपुंसकं विधीयते  -  अश्ववडवपूर्वापर  -  इति ॥ (1572 प्रत्याख्यानवार्तिकम् ॥ 5 ॥) - एकवचनमनर्थकं समाहारैकत्वात् - (भाष्यम्) एकवद्भावोऽनर्थकः ॥ किं कारणम्? समाहारैकत्वात्। एकोयमर्थः समाहारो नाम तस्यैकत्वादेकवचनं भविष्यति ॥ (प्रत्याख्यानबाधकभाष्यम्) इदं तर्हि प्रयोजनम्  -  एवं विज्ञास्यामि  -  इह नित्यो विधिः, इह विभाषेति ॥ (प्रत्याख्यानसाधकभाष्यम्) नैतदस्ति प्रयोजनम्। आचार्यप्रवृत्तिर्ज्ञापयति  -  सर्वो द्वन्द्वो विभाषैकवद्भवतीति। यदयं तिष्यपुनर्वस्वोर्नक्षत्रद्वन्द्वे बहुवचनस्य द्विवचनं नित्यम् इत्याह ॥ (प्रत्याख्यानबाधकभाष्यम्) इदं तर्हि प्रयोजनम्  -  स नपुंसकम् इति वक्ष्यामीति ॥ (प्रत्याख्यानसाधकभाष्यम्) एतदपि नास्ति प्रयोजनम्। लिङ्गमशिष्यं लोकाश्रयत्वाल्लिङ्गस्य ॥ (आक्षेपभाष्यम्) न तर्हीदानीमिदं वक्तव्यम्? (समाधानभाष्यम्) वक्तव्यं च। किं प्रयोजनम्? पूर्वत्र नित्यार्थम्, उत्तरत्र व्यभिचारार्थं विभाषा वृक्षमृग इति ॥ विभाषा वृदृ ॥ 12 ॥