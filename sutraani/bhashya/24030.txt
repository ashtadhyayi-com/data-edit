अपथं नपुंसकम् (561) (349 नपुंसकसूत्रम् ॥ 2.4.1 आ.14) (शेषपूर्त्यधिकरणम्) (1581 शेषवार्तिकम् ॥ 1 ॥) - पुण्यसुदिनाभ्यामह्नः - (भाष्यम्) पुण्यसुदिनाभ्यामह्नो नपुंसकत्वं वक्तव्यम्। पुण्याहम्। सुदिनाहम् ॥ (1582 शेषवार्तिकम् ॥ 2 ॥) - पथः संख्याव्ययादेः - (भाष्यम्) पथः संख्याव्ययादेरिति वक्तव्यम् ॥ द्विपथं त्रिपथं चतुष्पथमुत्पथं विपथम् ॥ (1583 शेषवार्तिकम् ॥ 3 ॥) - द्विगुश्च - (भाष्यम्) द्विगुश्च समासो नपुंसकलिङ्गो भवतीति वक्तव्यम्। पञ्चगवं दशगवम् ॥ (1584 शेषवार्तिकम् ॥ 4 ॥) - अकारान्तोत्तरपदो द्विगुः स्त्रियाम् - (भाष्यम्) अकारान्तोत्तरपदो द्विगुः स्त्रियां भाष्यत इति वक्तव्यम्। पञ्चपूली दशपूली ॥ (1585 शेषवार्तिकम् ॥ 5 ॥) - वाबन्तः - (भाष्यम्) वा आबन्तः स्त्रियां भाष्यत इति वक्तव्यम्। पञ्चखट्वी पञ्चखट्वम्। दशखट्वी दशखट्वम् ॥ (1586 शेषवार्तिकम् ॥ 6 ॥) - अनो नलोपश्च - (भाष्यम्) अनो नलोपश्च वा च स्त्रियां भाष्यत इति वक्तव्यम्। पञ्चतक्षी पञ्चतक्षम् ॥ (1587 शेषवार्तिकम् ॥ 7 ॥) - पात्रादिभ्यः प्रतिषेधः - (भाष्यम्) पात्रादिभ्यः प्रतिषेधो वक्तव्यः। पञ्चपात्रं द्विपात्रम् ॥ 30 ॥