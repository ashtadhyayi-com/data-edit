मान्बधदान् शान्भ्यो दीर्घश्चाभ्यासस्य (9623) (684 सन्विधिसूत्रम्॥ 6.1.1. आ. 5 सूत्रम्) (अभ्यासरूपसाधनाधिकरणम्) (1715 आक्षेपवार्तिकम्॥ 1 ॥) - अभ्यासदीर्घेऽवर्णस्य दीर्घप्रसङ्गः- (भाष्यम्) अभ्यासदीर्घत्वेऽवर्णस्य दीर्घत्वं प्राप्नोति  -  मीमांसते (अभ्यासरूपसाधनभाष्यम्) ननु च इत्वे कृते दीर्घत्वं भविष्यति॥ (अभ्यासरूपसाधनानुपपत्तिभाष्यम्) कथं पुनरुत्पत्तिसन्नियोगेन दीर्घत्वमुच्यमानमित्वं प्रतीक्षते॥ (प्रतिबन्दीभाष्यम्) अथ कथमभ्यासं प्रतीक्षते॥ अथ कथमिति। यथाभ्यासस्येति वचनाद्दीर्घत्वमभ्यासमपेक्षते तथा वचनान्तरविहितमित्वमपीति भावः॥ (प्रतिबन्द्युत्तरभाष्यम्) वचनादभ्यासं प्रतीक्षते। अभ्यासस्य दीर्घत्वविधानात्। इत्वं पुनर्न प्रतीक्षते॥ (1716 समाधानवार्तिकम्॥ 2 ॥) - न वाभ्यासविकारेषु अपवादस्योत्सर्गाबाधकत्वात्- (भाष्यम्) न वैष दोषः। किं कारणम्?। अभ्यासविकारेषु अपवादस्योत्सर्गाबाधकत्वात्। अभ्यासविकारेषु अपवादा उत्सर्गान्नबाधन्तेःइत्येवं दीर्घत्वमुच्यमानमित्त्वं न बाधिष्यते॥ (न्यासान्तरभाष्यम्) अथ वा मान्बधदान्शान्भ्य इर्चाभ्यासस्य इति वक्ष्यामि॥ (न्यासान्तरदूषकभाष्यम्) एवमपि हलादिः शेषापवाद ईकारः प्राप्नोति॥ (न्यासान्तरेण समाधानभाष्यम्) इर्चाचेति वक्ष्यामि॥ (न्यासान्तरेण समाधानभाष्यम्) अथ वा मान्बधदान्शान्भ्यो दीर्घश्चेतोभ्यासस्य इति वक्ष्यामि॥ (न्यासान्तरदूषकभाष्यम्) सिद्ध्यति। सूत्रं तर्हि भिद्यते (सिद्धान्तिभाष्यम्) यथान्यासमेवास्तु। (आक्षेपस्मारणभाष्यम्) ननु चोक्तम्  -  अभ्यासदीर्घत्वे अवर्णस्य दीर्घत्वप्रसङ्गः इति॥ (परिहारस्मारणभाष्यम्) परिहृतमेतत्  -  न वाभ्यासविकारेषु अपवादस्योत्सर्गाबाधकत्वाद् इति॥ (परिहारान्तरभाष्यम्) अथवा नैवं विज्ञायते  -  दीर्घश्च अभ्यासस्येति॥ कथं तर्हि?। दीर्घश्च आभ्यासस्येति। किमदमाभ्यासस्येति?। अभ्यासस्य विकार आभ्यासः तस्येति॥ मानबधदान्॥ 6 ॥