कर्मणो रोमन्थतपोभ्यां वर्तिचरोः (632) (393 क्यङ्प्रत्ययविधिसूत्रम्॥ 3.1.3 आ. 7. सूत्रम्) (रोमन्थपदार्थनिर्णयाधिकरणम्।) (आक्षेपभाष्यम्) रोमन्थ इत्युच्यते। कोऽयं रोमन्थो नाम?। (समाधानभाष्यम्) उद्गीर्णस्य वावगीर्णस्य वा मन्थो रोमन्थः। यद्येवं। (1751 वार्तिकम्॥ 1 ॥) - हनुचलने- (भाष्यम्) हनुचलन इति वक्तव्यम्। इह मा भूत्  -  कीटो रोमन्थं वर्तयतीति॥ (अनुयोगभाष्यम्) तत्तर्हि वक्तव्यम्। (1752 समाधानवार्तिकम्॥ 2 ॥) - न वानभिधानात्- (भाष्यम्) न वा वक्तव्यम्॥ कस्मान्न भवति कीटो रोमन्थं वर्तयतीति?। अनभिधानात्॥ (1753 न्यूनतावार्तिकम्॥ 3 ॥) - तपसः परस्मैपदं च- (भाष्यम्) तपसः परस्मैपदं चेति वक्तव्यम्। तपश्चरति तपस्यति॥ (आक्षेपभाष्यम्) कथं तपस्यते लोकजिगीषुरग्नेः॥ (समाधानभाष्यम्) छान्दसत्वाद् भविष्यति॥ कर्मणो॥ 15 ॥