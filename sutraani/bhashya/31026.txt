हेतुमति च (643) (401 णिच्प्रत्ययविधिसूत्रम् ॥ 6.1.2 आ. 16 सूत्रम्) (हेतुमच्छब्दार्थविशेष्यनिर्णयाधिकरणम्) (विप्रतिपत्तिभाष्यम्) कथमिदं विज्ञायते  -  हेतुमत्यभिधेये णिज्भवतीति, आहोस्वित्  -  -हेतुमति यो धातुर्वर्तते इति ॥ (आक्षेपभाष्यम्) युक्तं पुनरिदं विचारयितुम्। नन्वनेनासंदिग्धेन प्रत्ययार्थविशेषणेन भवितव्यम्, यावता हेतुमति च इत्युच्यते। यदि हि प्रकृत्यर्थविशेषणं स्याद्; हेतुमतः इत्येव ब्रूयात् ॥ (आक्षेपबाधकभाष्यम्) नैतदस्ति। भवन्ति हि विषयसप्तम्योऽपि। तद्यथा  -  प्रमाणे यत्प्रातिपदिकं वर्तते स्त्रियां यत् प्रातिपदिकं वर्तत इति ॥ एवमिहापि हेतुमत्यभिधेये णिज्भवतीति, हेतुमति वा यो धातुर्वर्तते इति जायते विचारणा ॥ (समाधानभाष्यम्) अत उत्तरं पठति  -  - (1770 प्रत्ययार्थविशेषणतावार्तिकम् ॥ 1 ॥) - हेतुमतीति कारकोपादानं प्रत्ययार्थपरिग्रहार्थम् यथा तनूकरणे तक्षः- (भाष्यम्) हेतुमतीति कारकमुपादीयते। किं प्रयोजनम्?। प्रत्ययार्थपरिग्रहार्थम्। एवं सति प्रत्ययार्थः सुपरिगृहीतो भवति। यथा तनूकरणे तक्षः इति तनूकरणमुपादीयते ॥ (प्रकृत्यर्थविशेषणतासाधकभाष्यम्) यदि तर्हि तद्वत्प्रकृत्यर्थविशेषणमिदं भवति। प्रकृत्यर्थविशेषणं हि तत्तत्र विज्ञायते  -  तनूकरणक्रियायां तक्षः इति। (प्रकृत्यर्थविशेषणत्वाभ्युपगमभाष्यम्) अस्तु प्रकृत्यर्थविशेषणम्। को दोषः?। (प्रकृत्यर्थविशेषणपक्षदूषणप्रदर्शनभाष्यम्) इह हि  -  उक्तः करोति, प्रेषितः करोतीति णिच् प्राप्नोति ॥ प्रत्ययार्थविशेषणे सति पुनर्न दोषो भवति। स्वशब्देनोक्तत्वान्न भविष्यति ॥ (प्रकृत्यर्थविशेषणपक्षेऽपि दोषाभावप्रतिपादकभाष्यम्) प्रकृत्यर्थविशेणेऽपि सति न दोषः। यत्र नान्तरेण शब्दमर्थस्य गतिर्भवति,तत्र शब्दः प्रयुज्यते। यत्र ह्यन्तरेणापि शब्दमर्थस्य गतिर्भवति न तत्र शब्दः प्रयुज्यते ॥ (प्रकृत्यर्थविशेषणपक्षे दूषणभाष्यम्) इह तर्हि पाचयत्योदनं देवदत्तो यज्ञदत्तेनेति उभयोः कर्त्रोलेनाभिधानं प्राप्नोति ॥ प्रत्ययार्थविशेषणे सति पुनर्न दोषः। प्रधानकर्तरि लादयो भवन्तीति प्रधानकर्ता लेनाभिधीयते। यश्चात्राप्रधानं कर्ता, सिद्धा तत्र कर्तरीत्येव तृतीया ॥ (प्रकृत्यर्थविशेषणपक्षदूषणभाष्यम्) इह च गमितो ग्रामं देवदत्तो यज्ञदत्तेनेति अव्यतिरिक्तो गत्यर्थ इति कृत्वा गत्यर्थानां क्तः कर्तरीति कर्तरि क्तः प्राप्नोति ॥ इह च व्यतिभेदयन्ते व्यतिच्छेदयन्त इति अव्यतिरिक्तो हिंसार्थ इति कृत्वा न गतिहिंसार्थेभ्य इति प्रतिषेधः प्राप्नोति ॥ (प्रत्ययार्थविशेषणपक्षाभ्युपगमभाष्यम्) अस्तु तर्हि प्रत्ययार्थविशेषणम्। (प्रत्ययार्थविशेषणपक्षदूषणभाष्यम्) यदि प्रत्ययार्थविशेषणं, पाचयत्योदनं देवदत्तो यज्ञदत्तेनेति प्रयोज्ये कर्तरि कर्मसंज्ञा प्राप्नोति। भवति हि तस्य तस्मिन्नीप्सा। इह च ग्रामं गमयति ग्रामाय गमयतीति व्यतिरिक्तो गत्यर्थ इति कृत्वा गत्यर्थकर्मणीति द्वितीयाचतुर्थ्यौ न प्राप्नुतः ॥ इह चैधोदकस्योपस्कारयतीति व्यतिरिक्तः करोत्यर्थ इति कृत्वा कृञ्ञः प्रतियत्ने इति षष्ठी न प्राप्नोति ॥ इह च भेदिका देवदत्तस्य यज्ञदत्तस्य काष्ठानामिति प्रयोज्ये कर्तरि षष्ठी न प्राप्नोति ॥ इह चाभिषावयति परिषावयतीति व्यतिरिक्तः सुनोत्यर्थ इति कृत्वा उपसर्गात्सुनोतिसुवतीत्यादिना षत्वं न प्राप्नोति ॥ (प्रत्ययार्थविशेषणपक्षे प्रथमदूषणपरिहारभाष्यम्) नैष दोषः। यत्तावदुच्यते  -  पाचयत्योदनं देवदत्तो यज्ञदत्तेनेति प्रयोज्ये कर्तरि कर्मसंज्ञा प्राप्नोतीति ॥ गतिबुद्धिप्रत्यवसानार्थशब्दकर्माकर्मकाणामणीत्येतन्नियमार्थं भविष्यति  -  एतेषामेव ण्यन्तानां यः कर्ता स णौ कर्मसंज्ञो भवति, नान्येषाम् इति ॥ (प्रत्ययार्थविशेषणपक्षे द्वितीयदूषणपरिहारभाष्यम्) यदप्युच्यते  -  इह च ग्रामं गमयति ग्रामाय गमयतीति व्यतिरिक्तो गत्यर्थ इति कृत्वा गत्यर्थकर्मणी द्वितीयाचतुर्थ्यौ न प्राप्नुत इति ॥ नासावेवं प्रेष्यते  -  -गच्छ ग्राममिति। कथं तर्हि? साधनविशिष्टां क्रियामसौ प्रेष्यते ग्रामं गच्छ ग्रामाय गच्छेति ॥ (तृतीयदूषणपरिहारभाष्यम्) यदप्युच्यते - इह च एधोदकस्योपस्कारयतीति व्यतिरिक्तः करोत्यर्थ इति कृत्वा कृञ्ञः प्रतियत्न इति षष्ठी न प्राप्नोतीति ॥ नासावेवं प्रेष्यते  -  -उपस्कुरुष्वैधो दकस्येति। कथं तर्हि साधनविशिष्टां क्रियामसौ प्रेष्यते एधो दकस्योपस्कुरुष्वेति ॥ (चतुर्थदुषणपरिहारभाष्यम्) यदप्युच्यते  -  इह भेदिका देवदत्तस्य यज्ञदत्तस्य काष्ठानामिति प्रयोज्ये कर्तरि षष्ठी न प्राप्नोतीति ॥ उक्तं तत्र कृद्ग्रहणस्य प्रयोजनं कर्तृभूतपूर्वमात्रेऽपि षष्ठी यथा स्यादिति। (पञ्चमदूषणपरिहारभाष्यम्) यदप्युच्यते  -  इह चाभिषावयति परिषावयतीति व्यतिरिक्तः सुनोत्यर्थ इति कृत्वा उपसर्गात्सुनोतीत्यादिना षत्वं न प्राप्नोतीति। नासावेवं प्रेष्यते सुनु अभीति। कथं तर्हि? उपसर्गविशिष्टां क्रियामसौ प्रेष्यते अभिषुण्विति ॥ (अनुयोगभाष्यम्) युक्तं पुनरिदं विचारयितुम्। नन्वनेनासंदिग्धेन प्रत्ययार्थविशेषणेन भवितव्यम्। यावता व्यक्तमर्थान्तरं गम्यते पचति पाचयतीति च ॥ (समाधानभाष्यम्) बाढं युक्तम् ॥ इह पचेः कः प्रधानार्थः?। याऽसौ तण्डुलानां विक्लित्तिः। अथेदानीं तदभिसंधिपूर्वकं प्रेषणमध्येषणं वा। युक्तं यत्सर्वं पच्यर्थः स्यात् ॥ (आक्षेपभाष्यम्) अथ हेतुमतीति को मत्वर्थः ॥ (समाधानभाष्यम्) हेतुः कर्तास्य स हेतुमतीति। (1771 निमित्तमात्रस्य हेतुशब्दार्थत्वसमर्थकवार्तिकम् ॥ 2 ॥) - हेतुनिर्देशश्च निमित्तमात्रे, भिक्षादिषु दर्शनात्- (भाष्यम्) हेतुनिर्देशश्च निमित्तमात्रे द्रष्टव्यः। यावद् ब्रूयाद्  -  निमित्तं कारणम्, तावद्  -  हेतुरिति। किं प्रयोजनम्?। भिक्षादिषु दर्शनात्। भिक्षादिषु हि णिज् दृश्यते  -  -भिक्षा वासयति कारीषोग्निरध्यापयतीति ॥ (अनुयोगभाष्यम्) किं पुनः कारणं परिभाषिके हेतौ न सिध्यति? ॥ (समाधानभाष्यम्) एवं मन्यते चेतनावत एतद्भवति  -  प्रेषणमध्येषणं चेति। भिक्षाश्चाचेतनाः ॥ (समाधानबाधकभाष्यम्) नैष दोषः। नावश्यं स एव वासं प्रयोजयति य इहोष्यताम् इति ब्रवीति किं तर्हि? तूष्णीमप्यासीनो यस्तत्समर्थान्याचरति सोऽपि वासं प्रयोजयति। भिक्षाश्चापि प्रचुरा व्यञ्जनवत्यो लभ्यमाना वासं प्रयोजयन्ति ॥ तथा कारीषोऽग्निर्निर्वाते एकान्ते सुप्रज्वलितोध्ययनं प्रयोजयति ॥ (आक्षेपभाष्यम्) इह कश्चित्कंचिदाह पृच्छतु मा भवान् अनुयुङूक्तां मा भवान् इति अत्र णिच् कस्मान्न भवति? (समाधानभाष्यम्) अकर्तृत्वात्। न ह्यसौ संप्रति पृच्छति। तूष्णीमास्ते ॥ (आक्षेपभाष्यम्) किं च भो वर्तमानकालाया एव क्रियायाः कर्त्रा भवितव्यम्, न भूतभविष्यत्कालायाः ॥ (समाधानभाष्यम्) भूतभविष्यत्कालाया अपि भवितव्यम्। (अभिसंबन्धस्तत्र क्रियते  -  इमां क्रियामकार्षीद्, (इमां क्रियां) करिष्यतीति ॥ (प्रागुक्ताकर्तृत्वोपपादनभाष्यम्) इह पुनर्न कश्चिदभिसंबन्धः क्रियते। न चासौ संप्रति पृच्छति, न चासौ प्रक्ष्यति तूष्णीमास्ते?। (अकर्तृत्वबाधकभाष्यम्) यदि तर्हि कर्ता नास्ति। कथं तर्हि कर्तृप्रत्ययेन लोटाभिधीयते? ॥ (आक्षेपभाष्यम्) अथ कथमस्मिन्नपृच्छत्ययं पृच्छतिर्वर्तते? ॥ (समाधानभाष्यम्) अभिसंबन्धस्तत्र क्रियते  -  इमां क्रियां कुर्विति ॥ (अकर्तृत्वबाधकभाष्यम्) कर्त्रापि तर्ह्यभिसंबन्धः क्रियते। कथम्?। कर्ता अस्या क्रियाया भवेति ॥ (अकर्तृत्वसाधकभाष्यम्) एवं न च कर्ता कर्तृप्रत्ययेन लोटाभिधीयते ॥ (कर्तृत्वसद्भावेऽपि समाधानभाष्यम्) अथापि कथंचित्कर्ता स्यात्, एवमपि न दोषः। लोटोक्तत्वात् प्रैषस्य णिज्न भविष्यति। विधीयन्ते ह्येतेष्वर्थेषु प्रैषादिषु लोडादयः ॥ यत्र च द्वितीयः प्रयोज्योऽर्थो भवति भवति तत्र णिच्। तद्यथा  -  आसय शाययेति। (1772 आक्षेपवार्तिकम् ॥ 3 ॥ ) - कृष्यादिषु चानुत्पत्तिः- (भाष्यम्) कृष्यादिषु चानुत्पत्तिर्वक्तव्या। एकान्ते तूष्णीमासीन उच्यते पञ्चभिर्हलैः कृषतीति। तत्र भवितव्यं पञ्चभिर्हलैः कर्षयतीति। (1773 समाधानवार्तिकम् ॥ 4 ॥) - कृष्यादिषु चानुत्पत्तिर्नाना क्रियाणां कृष्यर्थत्वात्- (भाष्यम्) कृष्यादिषु चानुत्पत्तिः सिद्धा। कुतः?। नानाक्रियाणां कृष्यर्थत्वात्। नाना क्रियाः कृषेरर्थाः। नावश्यं कृषतिर्विलेखन एव वर्तते। किं तर्हि?। प्रतिविधानं करोति, स कृष्यर्थः ॥ आतश्च प्रतिविधानेऽपि वर्तते यदहरेवासौ न प्रतिविधत्ते, तदहरेव तत्कर्म न प्रवर्तते ॥ (1774 आक्षेपवार्तिकम् ॥ 5 ॥) - यज्यादिषु चाविपर्यासः- (भाष्यम्) यज्यादिषु चाविपर्यासो वक्तव्यः। पुष्यमित्रो यजते याजका याजयन्तीति। तत्र भवितव्यं पुष्यमित्रो याजयते याजका याजयन्तीति ॥ (1775 समाधानवार्तिकम् ॥ 6 ॥) - यज्यादिषु चाविपर्यासो नानाक्रियाणां यज्यर्थत्वात्- (भाष्यम्) यज्यादिषु चाविपर्यासः सिद्धः। कुतः। नानाक्रियाणां यज्यर्थत्वात्। नाना क्रिया यजेरर्थाः। नावश्यं यजिर्हविः प्रक्षेपण एव वर्तते। किं तर्हि। त्यागेऽपि वर्तते। तद्यथा। अहो यजत इत्युच्यते यः सुष्ठु त्यागं करोति। तं च पुष्यमित्रः करोति याजकाः प्रयोजयन्तीति ॥ (1776 णिच्प्रत्ययविधिवार्तिकम् ॥ 7 ॥) - तत् करोतीत्युपसंख्यानं सूत्रयत्याद्यर्थम्- (भाष्यम्) तत् करोतीत्युपसंख्यानं कर्तव्यम्। किं प्रयोजनम्। सूत्रयत्याद्यर्थम्। सूत्रं करोति सूत्रयति (मूत्रयतीति) (आक्षेपभाष्यम्) इह व्याकरणस्य सूत्रं करोति व्याकरणं सूत्रयतीति वाक्ये षष्ठी, उत्पन्ने च प्रत्यये द्वितीया। केनैतदेवं भवति? ॥ (समाधानभाष्यम्) योसौ सूत्रव्याकरणयोरभिसंबन्धः स उत्पन्ने प्रत्यये निवर्तते अस्ति च करोतेर्व्याकरणेन सामर्थ्यमिति कृत्वा द्वितीया भविष्यति ॥ (1777 णिच्प्रत्ययविधिवार्तिकम् ॥ 8 ॥) - आख्यानात्कृतस्तदाचष्टे, कृल्लुक्, प्रकृतिप्रत्यापत्तिः, प्रकृतिवच्च कारकम्- (भाष्यम्) आख्यानात्कृदन्ताणिज्वक्तव्यः तदाचष्ट इत्येतस्मिन्नर्थे। कृल्लुक्, प्रकृतिप्रत्यापत्तिः प्रकृतिवच्च कारकं भवतीति वक्तव्यम्। कंसवधमाचष्टे कंसं घातयति। बलिबन्धमाचष्टे बलिं बन्धयतीति ॥ (1778 णिच्प्रतिषेधवार्तिकम् ॥ 9 ॥) - आख्यानाच्च प्रतिषेधः- (भाष्यम्) आख्यानशब्दाच्च प्रतिषेधो वक्तव्यः  -  आख्यानमाचष्ट इति ॥ (पूर्ववार्तिकस्थाख्यानशब्दग्राह्यनिर्णयाधिकरणम्) (विप्रतिपत्तिभाष्यम्) किं पुनर्यान्येतानि संज्ञाभूतानि आख्यानानि तेभ्य उत्पत्त्या भवितव्यम्। आहोस्विन् क्रियाख्यानमात्रात् ॥ (विशेषजिज्ञासाभाष्यम्) किं चातः?। (संज्ञाभूताख्यानग्रहणपक्षदूषणभाष्यम्) यदि संज्ञाभूतेभ्यः। इह न प्राप्नोति  -  राजागमनमाचष्टे राजानमागमयतीति ॥ (क्रियाख्यानमात्रग्रहणपक्षभाष्यम्) अथ क्रियाख्यानमात्रम्। न दोषो भवति ॥ यथा न दोषस्तथास्तु ॥ (1779 णिच्प्रत्ययवार्तिकम् ॥ 10 ॥) - दृश्यर्थायां च प्रवृत्तौ- (भाष्यम्) दृश्यर्थायां च प्रवृत्तौ कृदन्ताण्णिज् वक्तव्यः, तदाचष्टे इत्येतस्मिन्नर्थे। कृल्लुक् प्रकृतिप्रत्यापत्तिः प्रकृतिवच्च कारकं भवतीति वक्तव्यम्। मृगरमणमाचष्टे मृगान् रमयति ॥ दृश्यर्थायामिति किमर्थम्?। यदा हि ग्रामे मृगरमणमाचष्टे मृगरमणमाचष्ट इत्येव तदा भवति ॥ (1780 णिच्प्रत्ययविधिवार्तिकम् ॥ 11 ॥) - आङ् लोपश्च कालात्यन्तसंयोगे मर्यादायाम्- (भाष्यम्) कालात्यन्तसंयोगे मर्यादायां कृदन्ताण्णिज् वक्तव्यः तदाचष्ट इत्येतस्मिन्नर्थे। आङ्लोपश्च कृल्लुक् प्रकृतिप्रत्यापत्तिः प्रकृतिवच्च कारकं भवतीति वक्तव्यम्। आरात्रिविवासमाचष्टे रात्रिं विवासयतीति ॥ (1781 णिच्प्रत्ययविधिवार्तिकम् ॥ 12 ॥) - चित्रीकरणे प्रापि - (भाष्यम्) चित्रीकरणे प्राप्तावर्थे कृदन्ताण्णिज् वक्तव्यः। कृल्लुक् प्रकृतिप्रत्यापत्तिः प्रकृतिवच्च कारकं भवतीति वक्तव्यम्। उज्जयिन्याः प्रस्थितो माहिष्मत्यां सूर्योद्गमनं संभावयते। सूर्यमुद्गमयतीति ॥ (1782 णिच्प्रत्ययविधिवार्तिकम् ॥ 13 ॥) - नक्षत्रयोगे ज्ञि- (भाष्यम्) नक्षत्रयोगे जानात्यर्थे कृदन्ताण्णिज् वक्तव्यः कृल्लुक् प्रकृतिप्रत्यापत्तिः प्रकृतिवच्च कारकं भवतीति वक्तव्यम्। पुष्ययोगं जानाति पुष्येण योजयति मघाभिर्योजयतीति। (अनुयोगभाष्यम्) तत्तर्हीदं बहु वक्तव्यम्?। (1783 प्रत्याख्यानवार्तिकम् ॥ 14 ॥) न वा सामान्यकृतत्वाद्धेतुतो ह्यविशिष्टम्। (भाष्यम्) न वा वक्तव्यम्। किं कारणम्?। सामान्यकृतत्वात् सामान्येनैवात्र णिज् भविष्यति हेतुमतीति ॥ किं कारणम्?। हेतुतो ह्यविशिष्टम्। हेतुतो ह्यविशिष्टमेतद् भवति। तुल्या हि हेतुता देवदत्ते चादित्ये च। (आक्षेपभाष्यम्) न सिध्यति। स्वतन्त्रस्य प्रयोजको हेतुसंज्ञो भवतीत्युच्यते। न चासावादित्यं प्रयोजयति। (1783 समाधानवार्तिकप्रथमखण्डम् ॥) - स्वतन्त्रप्रयोजकत्वादप्रयोजक इति चेन्मुक्तसंशयेन तुल्यम्- (भाष्यम्) यं भवान् स्वतन्त्रप्रयोजकं मुक्तसंशयं न्याय्यं मन्यते पाचयत्योदनं देवदत्तो यज्ञदत्तेनेति, तेनैतत्तुल्यम् ॥ कथम्?। (1784 समाधानवार्तिकद्वितीयखण्डम् ॥ 15) - प्रवृत्तिर्ह्युभयत्रानपेक्ष्य - (भाष्यम्) प्रवृत्तिर्ह्युभयत्रानपेक्ष्यैव किंचिद्भवति देवदत्ते चादित्ये च ॥ नेह कश्चित्परोनुग्रहीतव्य इति प्रवर्तते। सर्व इमे स्वभूत्यर्थं प्रवर्तन्ते ॥ ये तावदेते गुरुशुश्रूषवो नाम तेऽपि स्वभूत्यर्थं प्रवर्तन्ते - पारलौकिकं च नो भविष्यति, इह च नः प्रीतो गुरुरध्यापयिष्यतीति ॥ तथा  -  य एते दासाः कर्मकरा नाम तेऽपि स्वभूत्यर्थं प्रवर्तन्ते - भक्तं चैलं च लप्स्यामहे। परिभाषाश्च न नो भविष्यन्तीति ॥ तथा  -  य एते शिल्पिनो नाम एतेऽपि स्वभूत्यर्थे प्रवर्तन्ते - वेतनं च लप्स्यामहे। मित्राणि च नो भविष्यन्तीति। (वार्तिकादिशेषभाष्यम्) एवमेतेषु सर्वेषु स्वभूत्यर्थे प्रवर्तमानेषु  -  (1885 देवदत्तादित्ययोः प्रयोज्यत्वसाधकवार्तिकम् ॥ 16 ॥) - कुर्वतः प्रयोजकः इति चेत्तुल्यम्- (भाष्यम्) यदि कश्चित्प्रयोजको नाम कुर्वतो भवति तेनैतत्तुल्यम् ॥ (आक्षेपभाष्यम्) यदि तर्हि सर्व इमे स्वभूत्यर्थे प्रवर्तन्ते, कः प्रयोज्यार्थः? ॥ (समाधानभाष्यम्) यदभिप्रायेषु सज्जन्ते इर्दृशौ वर्ध्यौ कुरु, इर्दृशौ पुटकौ कुरु इति। आदित्यश्चास्याभिप्राये सज्जते। एष तस्याभिप्रायः उज्जयिन्याः प्रस्थितो माहिष्मत्यां सूर्योद्गमनं संभावयेय इति ॥ तं चास्यादित्योभिप्रायं निर्वर्तयति ॥ (आक्षेपभाष्यम्) भवेदिह वर्तमानकालता युक्ता स्याद् उज्जयिन्याः प्रस्थितो माहिष्मत्यां सूर्योद्गमनं संभावयते सूर्यमुद्गयतीति, तत्रस्थस्य हि तस्यादित्य उदेति। इह तु कथं वर्तमानकालता कंसे घातयति बलिं बन्धयतीति। चिरहते च कंसे, चिरबद्धे च बलौ ॥ (समाधानभाष्यम्) अत्रापि युक्ता ॥ कथम्?। ये तावदेते शौभिका नाम एते प्रत्यक्षं कंसं घातयन्ति प्रत्यक्षं च बलिं बन्धयन्तीति ॥ (आक्षेपभाष्यम्) चित्रेषु कथम्?।  (समाधानभाष्यम्) चित्रेष्वपि उद्गूर्णा निपतिताश्च प्राहारा दृश्यन्ते कंसस्य कृष्णस्य च ॥ (आक्षेपभाष्यम्) ग्रन्थिकेषु कथम्। यत्र शब्दग्रन्थगड्डमात्रं लक्ष्यते। (समाधानभाष्यम्) तेऽपि हि तेषामुत्पत्तिप्रभृत्याविनाशात् तदृद्धीर्व्याचक्षाणाः सतो बुद्धिविषयान् प्रकाशयन्ति ॥ आतश्च सतः। व्यामिश्राश्च दृश्यन्ते  -  केचित् कंसभक्ता भवन्ति, केचिद्वासुदेवभक्ताः। वर्णान्यत्वं खल्वपि पुष्यन्ति  -  केचित्कालमुखा भवन्ति केचिद् रक्तमुखाः। त्रैकाल्यं खल्वपि लोके लक्ष्यते  -  गच्छ हन्यते कंसः, गच्छ घानिष्यते कंसः, किं गतेन हतः कंस इति। हेतुमति च ॥ 26 ॥ इति श्रीमद्भगवत्पतञ्जलिविरचिते व्याकरणमहाभाष्ये तृतीयाध्यायस्य प्रथमपादे द्वितीयमाह्निकम् ॥