व्यत्ययो बहुलम् (702) (429 छन्दसि व्यत्ययविधिसूत्रम्॥ 3.1.4 आ.17) (1873 वार्तिकम्॥ 1 ॥) - योगविभागः- (भाष्यम्) योगविभागः कर्तव्यः  -  व्यत्ययः। व्यत्ययो भवति स्यादीनामिति। आण्डा शुष्णस्य भेदति। भिनत्तीत्येवं प्राप्ते। स च न मरति। न म्रियत इति प्राप्ते॥ ततो बहुलम्। बहुलं छन्दसि विषये सर्वे विधयो भवन्तीति। सुपां व्यत्ययः, तिङां व्यत्ययः, वर्णव्यत्ययः, लिङ्गव्यत्ययः, पुरुषव्यत्ययः, कालव्यत्ययः, आत्मनेपदव्यत्ययः, परस्मै पदव्यत्यय इति॥ सुपां व्यत्ययः  -  युक्ता मातासीद्धुरि दक्षिणायाः। दक्षिणायामिति प्राप्ते॥ तिङां व्यत्ययः  -  चाषालं ये अश्वयूपाय तक्षति। तक्षन्तीति प्राप्ते॥ वर्णव्यत्ययः  -  त्रिष्टुभौजः शुभितमुग्रवीरम्। शुधितमिति प्राप्ते॥ लिङ्गव्यत्ययः  -  मधोस्तृप्ता इवासते। मधुन इति प्राप्ते॥पुरुषव्यत्ययः  -  अधा स वीरैर्दशभिर्वियूयाः। वियूयादिति प्राप्ते॥ कालव्यत्ययः - श्वोग्नीनाधास्यमानेन। श्वः सोमेन यक्ष्यमाणेन। आधातायष्टेति प्राप्ते॥ आत्मनेपदव्यत्ययः  -  ब्रह्मचारिणमिच्छते। इच्छतीति प्राप्ते॥ परस्मैपदव्यत्ययः  -  प्रतीपमन्यऊर्मिर्युध्यति। युध्यत इति प्राप्ते॥ सुप्तिङुपग्रहलिङ्गनराणां कालहलच्स्वरकर्तृयङां च। व्यत्ययमिच्छति शास्त्रकृदेषां सोपि च सिध्यति बाहुलकेन॥ व्यत्ययो॥ 85 ॥