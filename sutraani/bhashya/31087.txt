कर्मवत्कर्मणा तुल्यक्रियः (704) (431 कर्मवद्भावसूत्रम्॥ 3.1.5 आ.1 सू.) (आक्षेपभाष्यम्) वत्करणं किमर्थम्?। (समाधानभाष्यम्) स्वाश्रयमपि यथा स्याद् भिद्यते कुसूलेनेति। अकर्मकाणां भावे लो यथा स्यात्॥ (आक्षेपभाष्यम्) कर्मणेतिकिमर्थम्?। (भाष्यम्) करणाधिकरणाभ्यां तुल्यक्रियः कर्ता यः स कर्मवन्मा भूत्। साध्वसिश्छिनत्ति, साधु स्थाली पचतीति॥ (आक्षेपभाष्यम्) तुल्यक्रिय इति किमर्थम्?। (समाधानभाष्यम्) पचत्योदनं देवदत्तः॥ (आक्षेपभाष्यम्) तुल्यक्रिय इत्यप्युच्यमानेऽत्र पाप्नोति। अत्रापि हि कर्मणा तुल्यक्रियः कर्ता। (समाधानभाष्यम्) न तुल्यक्रियग्रहणेन समानक्रियत्वमभिधीयते। किं तर्हि। यस्मिन्कर्मणि कर्तृभूतेऽपि तद्वत्क्रिया लक्ष्यते यथा कर्मणि। स कर्मणा तुल्यक्रियः कर्ता कर्मवद्भवतीति। (1877 परिसंख्यावार्तिकम्॥ 1 ॥) - कर्मवदकर्मकस्य कर्ता- (भाष्यम्) अकर्मकस्य कर्ता कर्मवद्भवतीति वक्तव्यम्। किं प्रयोजनम्?। सकर्मकस्य कर्ता कर्मवन्माभूत्। भिद्यमानः कुसूलः पात्राणि भिनत्तीति। (1878 परिसंख्यावार्तिकम्॥ 2 ॥) - तथा कर्मदृष्टश्चेत्समानधातौ- (भाष्यम्) तथा कर्मदृष्टश्चेत्समानधाताविति वक्तव्यम्। इह मा भूत्  -  पचत्योदनं देवदत्तः। राध्यत्योदनः स्वयमेवेति॥ (1879 परिसंख्यावार्तिकम्॥ 3 ॥) - तथा कर्मस्थभावकानां कर्मस्थक्रियाणां च- (भाष्यम्) तथा कर्मस्थभावकानां कर्मस्थक्रियाणां च कर्ता कर्मवद्भवतीति वक्तव्यम्। कर्तृस्थभावकानां कर्तृस्थक्रियाणां च कर्ता कर्मवन्मा भूदिति। कर्मस्थभावकानाम्  -  आसयति देवदत्तम्, शाययति देवदत्तम्, स्थापयति देवदत्तम्॥ कर्मस्थक्रियाणाम्  -  गामवरुणद्धि, करोति कटम्। कर्तृस्थभावकानाम् - चिन्तयति, मन्त्रयते॥ कर्तृस्थक्रियाणाम्  -  गच्छति, धावति, हसति॥ (प्रथमपरिसंख्यावार्तिकवैर्यथ्यभाष्यम्) यत्तावदुच्यते  -  अकर्मकस्य कर्ता कर्मवद्भवतीति वक्तव्यम् इति॥ न वक्तव्यम्। वक्ष्यत्येतत्  -  सकर्मकाणां प्रतिषेधोऽन्योन्यमाश्लिष्यत इति॥ (द्वितीयपरिसंख्यावार्तिकवैर्यथ्यभाष्यम्) यदप्युच्यते  -  कर्मदृष्टश्चेत् समानधाताविति वक्तव्यमिति ॥ न वक्तव्यम्। धातोरिति वर्तते। धातोः कर्मणः कर्तुरयं कर्मवद्भाव उच्यते। तत्र संबन्धादेतद् अगंतव्यम्  -  यस्य धातोर्यत् कर्म तस्य चेत् कर्ता स्यादिति। तद्यथा  -  धातोः कर्मण्यण् भवतीति, तत्र सम्बन्धादेतद् गम्यते यस्य धातोर्यत्कर्मेति। इह मा भूत्  -  आहर कुम्भं करोति कटमिति। (तृतीयपरिसंख्यावार्तिकवैर्यथ्यभाष्यम्) यदप्युच्यते  -  कर्मस्थभावकानां कर्मस्थक्रियाणां च कर्ता कर्मवद्भवतीति वक्तव्यम्। कर्तृस्थभावकानां कर्तृस्थक्रियाणां वा कर्ता कर्मवन्मा भूदिति॥ न वक्तव्यम्। कर्मस्थया क्रियया यं कर्तारमुपमिमीते। न च कर्तृस्थभावकानां कर्तृस्थक्रियाणां वा कर्मणि क्रियायाः प्रवृत्तिरस्ति॥ (कर्मवद्भावफलविचाराधिकरणम्) (आक्षेपभाष्यम्) किं पुनः कर्मकर्तरि कर्माश्रयमेव भवति, आहोस्वित् कर्त्राश्रयमपि?॥ किं चातः?। यदि कर्माश्रयमेव, चङ्शप्कृद्विधयो न सिध्यन्ति। चङः  -  अचीकरत कटः स्वयमेव। चङ्॥ शप्  -  नमते दण्डः स्वयमेव। शप्॥ कृद्धिधिः  -  भिदुरं काष्ठं स्वयमेव॥ अथ कर्त्राश्रयमपि, सिद्धमेतद् भवति॥ (किं तर्हीति)। (1880 कर्त्राश्रयत्वे दूषणवार्तिकम्॥ 4 ॥) - आत्मनेपदशबादिविधिप्रतिषेधः- (भाष्यम्) आत्मनेपदं विधेयं शबादीनां च प्रतिषेधो वक्तव्यः॥ (दूषणपरिहारभाष्यम्) उभयं क्रियते न्यास एव। (सूत्रप्रयोजनाधिकरणम्) (आक्षेपभाष्यम्) किमर्थं पुनरिदमुच्यते?। (1881 समाधानवार्तिकम्। 5 ॥) - कर्मकर्तरि कर्तृत्वं स्वातन्त्र्यस्य विवक्षितत्वात्- (भाष्यम्) कर्मकर्तरि कर्तृत्वमस्ति। कुतः?। स्वातन्त्र्येणैवात्र कर्ता विवक्षितः॥ (आक्षेपभाष्यम्) किं पुनः सतः स्वातन्त्र्यस्य विवक्षा, आहोस्विद्विवक्षामात्रम्?। (समाधानभाष्यम्) सत इत्याह। कथं ज्ञायते॥ इह भिद्यते कुसूलेनेति। न चान्यः कर्ता दृश्यते, क्रिया चोपलभ्यते॥ (आक्षेपभाष्यम्) किं च भो विग्रहवतैव क्रियायाः कर्त्रा भवितव्यम्, न पुनर्वातातपकाला अपि कर्तारः स्युः॥ (समाधानभाष्यम्) भवेत्सिद्धं यदि वातातपकालानामन्यतमः कर्ता स्यात्। यस्तु खलु निवाते निरभिवर्षे अचिरकालकृतः कुसूलः स्वयमेव भिद्यते तस्य नान्यः कर्ता भवति अन्यदतः कुसूलात्॥ (आक्षेपभाष्यम्) यद्यपि तावदत्रैतच्छक्यते वक्तुं यत्रान्यः कर्ता नास्ति। इह तु कथं स्याल्लूयते केदारः स्वयमेवेति। यत्रासौ देवदत्तो दात्रहस्तः समन्ततो विपरिपतन्दृश्यते। (समाधानभाष्यम्) अत्रापि याऽसौ सुकरता नाम तस्या नान्यः कर्ता भवति अन्यदतः केदारात्॥ (भाष्यम्) अस्ति प्रयोजनमेतत्?। किं तर्हीति। (1882 कर्मवद्भावविषयपरिसंख्यावार्तिकम्॥ 6 ॥) - तत्र लान्तस्य कर्मवदनुदेशः- (भाष्यम्) लान्तस्य कर्मवदनुदेशः कर्तव्यः। लान्तस्य कर्ता कर्मवद्भवतीति वक्तव्यम्। (1883 परिसंख्यापरिहेयदर्शकवार्तिकम्॥ 7 ॥) - अन्यथा हि कृत्यक्तखलर्थेषु प्रतिषेधः- (भाष्यम्) अक्रियमाणे हि लग्रहणे कृत्यक्तखलर्थेषु प्रतिषेधो वक्तव्यः स्यात्। कृत्य  -  भेत्तव्यः कुसूल इति कर्म। स यदा स्वातन्त्र्येण विवक्षितस्तदास्य कर्मवद्भावः स्यात्, तस्य प्रतिषेधो वक्तव्यः तस्मिन् प्रतिषिद्धे अकर्मकाणां भावे कृत्यो भवतीति भावे कृत्यो यथा स्याद् भेत्तव्यं कुसूलस्य, भेत्तव्यं कुसूलेनेति। कृत्य॥ क्त  -  भिन्नः कुसूल इति कर्म। स यदा स्वातन्त्र्येण विवक्षितो भवति, तदास्य कर्मवद्भावः स्यात्, तस्य प्रतिषेधो वक्तव्यः। तस्मिन् प्रतिषिद्धे अकर्मकाणां भावे क्तो भवतीति भावे क्तो यथा स्याद् भिन्नं कुसूलेनेति। क्त॥ खलर्थ  -  इर्षद्भेदः कुसूल इति कर्म। स यदा स्वातन्त्र्येण विवक्षितो भवति तदाऽस्य कर्मवद्भावः स्यात्। तस्य प्रतिषेधो वक्तव्यः। तस्मिन्प्रतिषिद्धे अकर्मकाणां भावे खल्भवतीति भावे खल् यथा स्यात्। इर्षद्भेदं कुसूलेनेति। खलर्थ॥ (आक्षेपभाष्यम्) तत्तर्हि लग्रहणं कर्तव्यम्॥ (सिद्धान्तिसमाधानभाष्यम्) न कर्तव्यम्। क्रियते न्यास एव  -  व्यत्ययो बहुलल्ल्लिङ्याशिष्यङ् इति द्विलकारको निर्देशः॥ (1884 सूत्रवैर्यथ्यवार्तिकम्॥ 8 ॥) - सिद्धं तु प्राकृतकर्मत्वात्- (भाष्यम्) सिद्धमेतत्। कथम्?। प्राकृतकर्मत्वात्। प्राकृतमेवैतत् कर्म। तया कटं करोति, शकटं करोतीति॥ (आक्षेपभाष्यम्) कथं प्रनर्ज्ञायते प्राकृतमेवैतत्कर्मेति॥ (1885 वैर्यथ्यहेतुवार्तिकम्॥ 9 ॥) - आत्मसंयोगेऽकर्मकर्तुः कर्मदर्शनात्- (भाष्यम्) आत्मसंयोगेऽकर्मकर्तुः कर्म दृश्यते। क्व?। हन्त्यात्मानम्। आत्मना हन्यत इति। (वैषम्यविघटकसूत्रसार्थक्यभाष्यम्) विषम उपन्यासः। हन्त्यात्मानमिति कर्म दृश्यते, कर्ता न दृश्यते। आत्मना हन्यत इति च कर्ता दृश्यते, न कर्म दृश्यते॥ (1886 वैषम्योपपादकवार्तिकम्॥ 10 ॥) - पदलोपश्च- (भाष्यम्) पदलोपश्चात्र द्रष्टव्यः। हन्त्यात्मानमात्मा। आत्मना हन्यत आत्मेति॥ (शङ्काभाष्यम्) कः पुनरात्मानं हन्ति, को वात्मना हन्यते?। (उत्तरभाष्यम्) द्वावात्मानौ  -  शरीरात्मा, अन्तरात्मा च। अन्तरात्मा तत्कर्म करोति येन शरीरात्मा सुखदुः खे अनुभवति। शरीरात्मा तत्कर्म करोति येनान्तरात्मा सुखदुः खे अनुभवति॥ (1887 आक्षेपवार्तिकम्॥ 11 ॥) - सकर्मकाणां प्रतिषेधोऽन्योन्यमाश्लिष्यत इति- (भाष्यम्) सकर्मकाणां प्रतिषेधो वक्तव्यः। किं प्रयोजनम्?। अन्योन्यमाश्लिष्यतः अन्योन्यं संस्पृशतः अन्योन्यं संगृह्णीत इति॥ (1888 सकर्मकप्रतिषेधाय नियमवार्तिकम्॥ 12 ॥) - तपेर्वा सकर्मकस्य वचनं नियमार्थम्- (भाष्यम्) तपेर्वा पुनः सकर्मकस्य वचनं नियमार्थं भविष्यति  -  तपेरेव सकर्मकस्य नान्यस्य सकर्मकस्येति। (आक्षेपभाष्यम्) तस्य तर्ह्यन्यकर्मकस्यापि प्राप्नोति। उत्तपति सुवर्णं सुवर्णकारः। उत्तप्यमानं सुवर्णं सुवर्णकारमुत्तपति॥ (1889 समाधानवार्तिकम्॥ 13 ॥) - तस्य च तपः कर्मकस्यैव- (भाष्यम्) तस्य च तपः कर्मकस्यैव कर्ता कर्मवद्भवति नान्यकर्मकस्य॥ (आक्षेपभाष्यम्) किमिदं तप इति?। (उत्तरभाष्यम्) तपेरयमौणादिकोऽस्कारो भावसाधनः। (आक्षेपभाष्यम्) कः प्रकृत्यर्थः, कः प्रत्ययार्थः?। (समाधानभाष्यम्) स एव संतापः॥ कथं पुनः स एव नाम प्रकृत्यर्थः स्यात् स एव च प्रत्ययार्थः?। (भाष्यम्) सामान्यतपेरवयवतपिः कर्म भवति। तद्यथा  -  स एतान् पोषानपुषत् गोपोषमश्वपोषं रैपोषमिति सामान्यपुषेरवयवपुषिः कर्म भवति। एवमिहापि सामान्यतपेरवयवतपिः कर्म भवति॥ (1890 कर्मवद्भावविकल्पवार्तिकम्॥ 14 ॥) - दुहिपच्योर्बहुलं सकर्मकयोः- (भाष्यम्) दुहिपच्योः सकर्मकयोः कर्ता कर्मवद्बहुलं भवतीति वक्तव्यम्। दुग्धे गौः पयः स्वयमेव। तस्मादुदुम्बरः सलोहितं फलं पच्यते॥ बहुलवचनं किमर्थम्?। परस्मैपदार्थम्। यद्येवं नार्थो बहुलवचनेन। न हि परस्मैपदमिष्यते॥ (1891 श्यन्विधिवार्तिकम्॥ 15 ॥) - सृजियुज्योः श्यंस्तु- (भाष्यम्) सृजियुज्योः सकर्मकयोः कर्ता बहुलं कर्मवद्भवतीति वक्तव्यम्। श्यंस्तु भवति। सृजेः श्रद्धोपपन्ने कर्तरि कर्मवद्भावो वाच्यः चिणात्मनेपदार्थः। सृज्यते मालाम्, असर्जि मालामिति॥ युजेस्तु न्याय्ये कर्मकर्तरि यकोऽभावाय। युज्यते ब्रह्मचारी योगम्॥ (1892 कर्मवद्भावविधिवार्तिकम्॥ 16 ॥) - करणेन तुल्यक्रियः कर्ता बहुलम्- (भाष्यम्) करणेन तुल्यक्रियः कर्ता बहुलं कर्मवद्भवतीति वक्तव्यम्। परिवारयति कण्डकैर्वृक्षः, परिवारयन्ते कण्टका वृक्षम्॥ (1893 प्रतिषेधवार्तिकम्॥ 17 ॥) - स्रवत्यादीनां प्रतिषेधः- (भाष्यम्) स्रवत्यादीनां प्रतिषेधो वक्तव्यः। स्रवति कुण्डिका उदकम् स्रवति कुण्डिकाया उदकम्। स्रवन्ति वलीकान्युदकम् स्रवति वलीकेभ्य उदकम्॥ (आक्षेपभाष्यम्) स तर्हि प्रतिषेधो वक्तव्यः?। (समाधानभाष्यम्) न वक्तव्यः। तुल्यक्रिय इत्युच्यते। क्रियान्तरं चात्र गम्यते। इह तावत्स्रवति कुण्डिका उदकमिति विसृजतीति गम्यते। स्रवति कुण्डिकाया उदकमिति निष्क्रामतीति गम्यते॥ स्रवन्ति वलीकान्युदकमिति विसृजन्तीति गम्यते। स्रवति वलीकेभ्य उदकमिति पततीति गम्यते॥ (1894 यक्चिण्प्रतिषेधवार्तिकम्॥ 18 ॥) - भूषाकर्मकिरादिसनां चान्यत्रात्मनेपदात्- (भाष्यम्) भूषाकर्मकिरादिसनन्ताच्च अन्यत्रात्मनेपदात् प्रतिषेधो वक्तव्यः। भूषयते कन्या स्वयमेव। अबुभूषत अन्या स्वयमेव। मण्डयते कन्या स्वयमेव। अममण्डत कन्या स्वयमेव॥ किरादि  -  अवकिरते हस्ती स्वयमेव। अवाकीर्ष्ट हस्ती स्वयमेव। (गिरते ग्रासः स्वयमेव। अगीर्ष्ट ग्रासः स्वयमेव)। सन्  -  चिकीर्षते कटः स्वयमेव। अचिकीर्षिष्ट कटः स्वयमेव॥ कर्मवद्॥ 87 ॥