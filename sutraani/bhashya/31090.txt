कुषिरजोः प्राचां श्यन् परस्मैपदं च (707) (433 कर्मवद्भावे श्यन्परस्मैपदविधिसूत्रम्॥ 3 । 1 । 5 आ 3 ) (1897 श्यन्विषयपरिसंख्यावार्तिकम्॥1 ॥) - कुषिरजोः श्यन्विधाने सार्वधातुकवचनम्- (भाष्यम्)कुषिरजोः श्यन्विधाने सार्वधातुकग्रहणं कर्तव्यम्॥ (1898 अन्यथानुपपत्तिवार्तिकम्॥2 ॥) - अवचने हि लिङ्लिटोः प्रतिषेधः- (भाष्यम्) अक्रियमाणे हि सार्वधातुकग्रहणे लिङ्लिटोः प्रतिषेधो वक्तव्यः स्यात्। चुकुषे पादः स्वयमेव। ररञ्ञ्जे वस्त्रं स्वयमेव। कोषिषीष्ट पादः स्वयमेव रङ्क्षीष्ट वस्त्रं स्वयमेव॥ (आक्षेपभाष्यम्) क्रियमाणे चापि सार्वधातुकग्रहणे कतीह कुष्णानाः पादा इति अत्रापि प्राप्नोति॥ श्यना च स्यादीनां बाधनं प्राप्नोति। कोषिष्यते पादः स्वयमेव। अकोषि पादः स्वयमेव। रङ्क्ष्यते वस्त्रं स्वयमेव। अरञ्ञ्चि वस्त्रं स्वयमेव॥। (परिसंख्यावार्तिकवैर्यथ्यभाष्यम्) यत्तावदुच्यते  -  सार्वधातुकग्रहणं कर्तव्यमिति। न कर्तव्यम्। प्रकृतमनुवर्तते॥ क्व प्रकृतम्?। सार्वधातुके यगिति। (अनुवर्तनेऽन्वयविचारभाष्यम्) यदि तदनुवर्तते पूर्वस्मिन्योगे किं समुच्चयः  -  ले च, सार्वधातुके चेति। आहोस्वित्  -  लग्रहणं सार्वधातुकविशेषणम्॥ किं चातः?। यदि समुच्चयः, कतीह भिन्दानाः कुसूला इत्यत्रापि प्राप्नोति॥ अथ लग्रहणं सार्वधातुकविशेषणम्। लिङ्लिटोर्न सिध्यति  -  बिभिदे कुसूलः स्वयमेव, भित्सीष्ट कुसूलः स्वयमेवेति॥ (सार्वधातुकविशेषणत्वस्वीकारभाष्यम्) अस्तु लग्रहणं सार्वधातुकविशेषणम्॥ (दूषणस्मारकभाष्यम्) ननु चोक्तं लिङ्लिटोर्न सिध्यतीति॥ (दूषणपरिहारभाष्यम्) लिङ्लिङ्ग्रहणमपि प्रकृतमनुवर्तते। क्व प्रकृतम्। कास्प्रत्ययादाममन्त्रे लिटि लिङ्याशिष्यङिति च॥ एवं च कृत्वा सोऽप्यदोषो भवति  -  यदुक्तं कतीह कुष्णानाः पादा इत्यत्रापि प्राप्नोतीति। इहापि लविशिष्टं सार्वधातुकग्रहणमनुवर्तते॥ (दूषणान्तरनिराकरणभाष्यम्) यदप्युच्यते  -  श्यना च स्यादीनां बाधनं प्राप्नोतीति॥ यक्प्रतिषेधसंबन्धेन श्यनं वक्ष्यामि  -  -न दुहस्नुनमां यक्चिणौ। ततः  -  कुषिरजोः प्राचाम्। कुषिरजोः प्राचां यक्चिणौ न भवतः। ततः  -  श्यन् परस्मैपदं चेति॥ (आक्षेपभाष्यम्) यथैव तर्हि यको विषये श्यन् भवति, एवं चिणोपि विषये प्राप्नोति  -  -अकोषि पादः स्वयमेव। अरञ्ञ्जि वस्त्रं स्वयमेव॥ (समाधानभाष्यम्) एवं तर्हि द्वितीयो योगविभागः  -  करिष्यते  -  न दुहस्नुनमां चिण् भवति। ततो यक् यक् च न भवति दुहस्नुनमाम्। ततः कुषिरजोः प्राचां यक् न भवति। ततः श्यन् परस्मैपदं चेति॥ अथ वा  -  अनुवृत्तिः करिष्यते  -  स्यतासी लृलुटोः च्लि लुङि च्लेः सिज् भवतीति। कर्तरि शप् स्यतासी लृलुटोः च्लि लुङि च्लेः सिज् भवतीति। दिवादिभ्यः श्यन् स्यतासी लृलुटोः च्लि लुङि च्लेः सिज् भवतीति। कुषिरजोः प्राचां श्यन्परस्मैपदं च स्यतासी लृलुटोः च्लि लुङि च्लेः सिज् भवतीति॥ अथ वान्तरङ्गः स्यादयः॥ कान्तरङ्गता?। लावस्थायामेव स्यादयः। सार्वधातुके श्यन्॥ कुषिरजोः प्राचाम्॥ 90 ॥