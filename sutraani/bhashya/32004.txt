सुपि स्थः (771) (471 कप्रत्ययविधिसूत्रम्॥ 3 । 2 । 1 आ.3 सूत्रम्) (2009 भावार्थविधिवार्तिकम्॥ 1 ॥) - सुपि स्थो भावे च- (भाष्यम्) सुपिस्थ इत्यत्र भावे चेति वक्तव्यम्। इहापि यथा स्यात् - आखूत्थो वर्तते। श्येनोत्थः शलभोत्थः॥ (आक्षेपभाष्यम्) तत्तर्हि वक्तव्यम्। (प्रत्याख्यानभाष्यम्) न वक्तव्यम्। (2010 प्रत्याख्यानसाधकवार्तिकम्॥ 2 ॥) - योगविभागात्सिद्धम्- (भाष्यम्) योगविभागः करिष्यते - आतोऽनुपसर्गे कः आतोऽनुपसर्गे को भवति। ततः - सुपि सुपि चातः को भवति। कच्छेन पिबति कच्छपः। कटाहेन पिबति कटाहपः। द्वाभ्यां पिबति द्विपः। ततः - स्थः स्थश्च सुपि को भवति॥ किमर्थमिदम्?। भावे यथा स्यात्॥ (आक्षेपभाष्यम्) कुतो नु खल्वेतद् भावे भविष्यति, न पुनः कर्मादिष्वपि कारकेष्विति। (समाधानभाष्यम्) योगविभागादयं कर्तुरपकृष्यते। न चान्यस्मिन्नर्थे आदिश्यते। अनिर्दिष्टार्थाश्च प्रत्ययाः स्वार्थे भवन्तीति। तद्यथा गुप्तिज्किद्भ्यः सन् यावादिभ्यः कन् इति। सोऽसौ स्वार्थे भवन्भावे भविष्यति॥ सुपि स्थः॥ 4 ॥