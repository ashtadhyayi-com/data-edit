गापोष्टक् (775) (473 टक्प्रत्ययविधिसूत्रम्॥ 3 । 2 । 1 आ.5 ) (2013 उपपदपरिसंख्यावार्तिकम्॥ 1 ॥) - सुराशीध्वोः पिबतेः- (भाष्यम्) सुराशीध्वोः (पिबते) रिति वक्तव्यम्। इह मा भूत् - क्षीरपा ब्राह्मणीति॥ पिबतेरिति च वक्तव्यम्। या हि सुरां पाति सुरापा सा भवति॥ (2014 वार्तिकम्॥ 2 ॥) - बहुलं तणि- (भाष्यम्) बहुलं तणीति वक्तव्यम्। किमिदं तणीति?। संज्ञाछन्दसोर्ग्रहणम्। या ब्राह्मणी सुरापी भवति नैनां देवाः पतिलोकं नयन्ति। या ब्राह्मणी सुरापा भवति नैनां देवाः पतिलोकं नयन्ति॥ गापोष्टक्॥ 8 ॥ (अथ अच्प्रकरणम्)