लक्षणे जायापत्योष्टक् (819) (487 टक्प्रत्ययविधिसूत्रम्॥ 3 । 2 । 1 आ.19 सूत्रम्) (आक्षेपभाष्यम्) कथमिदं विज्ञायते - लक्षणे कर्तरि, आहोस्वित् लक्षणवति कर्तरीति। किं चातः?। यदि विज्ञायते - लक्षणे कर्तरी ति। सिद्धं जायाघ्नस्तिलकालकः, पतिघ्नी पाणिरेखेति। इदं तु न सिध्यति - जायाघ्नो ब्राह्मणः, पतिघ्नी वृषलीति॥ अथ विज्ञायते - लक्षणवति कर्तरीति। सिद्धं जायाघ्नो ब्राह्मणः पतिघ्नी वृषलीति। जायाघ्नस्तिलकालकः, पतिघ्नी पाणिरेखेति न सिध्यति॥ (प्रथमकल्पस्वीकरणभाष्यम्) अस्तु तर्हि लक्षणे कर्तरीति॥ (दूषणभाष्यम्) कथं जायाघ्नो ब्राह्मणः पतिघ्नी वृषलीति?। (दूषणोद्धारभाष्यम्) अकारो मत्वर्थीयः। जायाघ्नोऽस्मिन्नस्ति सोऽयं जायाघ्न इति॥ (आक्षेपभाष्यम्) पतिघ्नी वृषलीति न सिध्यति॥ (द्वितीयकल्पस्वीकरणभाष्यम्) अस्तु तर्हि लक्षणवति कर्तरीति॥ (दूषणस्मारणभाष्यम्) कथंजायाघ्नस्तिलकालकः पतिघ्नी पाणिरेखेति?। (समाधानभाष्यम्) अमनुष्यकर्तृके च इत्येवं भविष्यति॥ लक्षणे॥ 52 ॥