सुप्यजातौ णिनिस्ताच्छील्ये (845) (500 णिनिप्रत्ययविधिसूत्रम्॥ 3 । 2 । 1 आदृ 28) (आक्षेपभाष्यम्) सुपीति वर्तमाने पुनः सुब्ग्रहणं किमर्थम्?। (समाधानभाष्यम्) अनुपसर्ग इत्येवं तदभूत्। इदं सुम्मात्रे यथा स्यात् - उदासारिण्यः प्रत्यासारिण्य इति॥ (2062 वार्तिकम्॥ 1 ॥) - णिन्विधौ साधुकारिण्युपसंख्यानम्- (भाष्यम्) णिन्विधौ साधुकारिण्युपसंख्यानं कर्तव्यम्। साधुकारी साधुदायी॥ (2063 वार्तिकम्॥ 2 ॥) - ब्रह्मणि वदः- (भाष्यम्) ब्रह्मणि वद उपसंख्यानं कर्तव्यम्। ब्रह्मवादिनो वदन्ति॥ सुप्यजा॥ 78 ॥