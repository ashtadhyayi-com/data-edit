एरच् (1031) (551 इवर्णान्तादच्प्रत्ययविधिसूत्रम्॥ 3 । 3 । 1 आ.20) (4033 वार्तिकम्॥ 1 ॥) - अज्विधौ भयस्योपसंख्यानम् - (भाष्यम्) अज्विधौ भयस्योपख्यानं कर्तव्यम्। भयम्॥ (उपालम्भभाष्यम्) अत्यल्पमिदमुच्यते भयस्येति। भयादीनामिति वक्तव्यम्। इहापि यथा स्यात् -भयं,वर्षम्॥ (प्रश्रभाष्यम्) किं प्रयोजनम्?। (4034 वार्तिकशेषः॥ 2 ॥) - नपुंसके क्तादिनिवृत्त्यर्थम् - (भाष्यम्) नपुंसकलिङ्गे भावे क्तादयो मा भूवन्निति॥ (4035 वार्तिकम्॥ 3 ॥) - कल्प्यादिभ्यः प्रतिषेधः - (भाष्यम्) कल्प्यादिभ्यः प्रतिषेधो वक्तव्यः। कल्पः अर्थः मन्त्र इति॥ (4036 वार्तिकम्॥ 4 ॥) - जवसवौ छन्दसि - (भाष्यम्) जवसवौ छन्दसि वक्तव्यौ ऊर्वोरस्तु मे जवः। अयं मे पञ्ञ्चौदनः सवः॥ एरच् ॥ 56 ॥