वयसि प्रथमे (1294) (5150 सूत्रार्थसाधकवार्तिकम्॥ 1 ॥) - वयस्य चरमे - (भाष्यम) वयस्यचरम इति वक्तव्यम्। इहापि यथा स्यात् -वधूटी, चिरण्टीति। (अतिव्याप्तिनिरासभाष्यम्) इह कस्मान्न भवति -उत्तानशया, लोहितपादिका, द्विवर्षा, त्रिवर्षेति। नैतानि वयोवाचीनि॥ कथं तर्हि वयो गम्यते? संबन्धाद्॥ (अव्याप्तिनिरासभाष्यम्) यदि तर्हि यत्र सम्बन्धाद्वयो गम्यते तत्र न भवति-इति-ःइहापि न प्राप्नोति -कुमारीति॥ अत्रापि हि सम्बन्धाद्वयो गम्यते। कोऽसौ सम्बन्धः? योऽसौ पुंसा सहासंप्रयोगः॥ (विवरणभाष्यम्) सम्बन्धादेवात्र वयो गम्यते॥ इह पुनः सम्बन्धसम्बन्धात्। इह तावत् -उत्तानशयेति - यदा कर्तृत्वं विशेषितं भवति तत उत्तरकालं वयो गम्यते॥ लोहितपादिकेति - यदा बहुव्रीह्यर्थो विशेषितः तत, उत्तरकालवयो गम्यते॥ द्विवर्षा त्रिवर्षेति - यदा द्विग्वर्थो विशेषितः, तत उत्तरकालं वयो गम्यते॥ (अतिव्याप्तिनिरासभाष्यम्) यदि तर्हि यत्र सम्बन्धादेव वयो गम्यते तत्र भवति-इति-ःइहापि प्राप्नोति -कन्येति। निपातनादेतत्सिद्धम्॥ किं निपातनम्? कन्यायाः कनीन च [[4.1.116]] इति॥