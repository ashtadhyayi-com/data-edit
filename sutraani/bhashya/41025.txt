बहुव्रीहेरूधसो ङीष् (1295) (ङीषधिकरणम्) (5151 पूर्वपक्षवार्तिकम्॥ 1 ॥) -ऊधसो नकारो लिङ्गाधिकारे - (भाष्यम्)ऊधसो नकारो लिङ्गाधिकारे वक्तव्यः। इह मा भूत् -महोधाः पर्जन्य इति॥ (5152 सिद्धान्तवार्तिकम्॥ 2 ॥) - न वा समासान्ताधिकारे स्त्रीग्रहणात् - (भाष्यम्) न वा लिङ्गाधिकारे नकारः कर्तव्यः। किं कारणम्? समासान्ताधिकारे स्त्रीग्रहणात् -समासान्ताधिकार एव स्त्रीग्रहणं कर्तव्यम्॥ (5153 सिद्धान्तसाधकवार्तिकम्॥ 3 ॥ ) - इतरथा हि कब्विधिप्रसङ्गः - (भाष्यम्) इतरथा हि कब्विधिः प्रसज्येत॥ कस्यां पुनरवस्थायां कप्प्राप्नोति? प्राक् ङीषुत्पत्तेः॥ प्राक्तावन्न प्राप्नोति। किं कारणम्? न हि ङीष्विभाषा॥ उत्पन्ने तर्हि ङीषि प्राप्नोति॥ उत्पन्ने चापि न प्राप्नोति। किं कारणम्? नद्यन्तानां यो बहुव्रीहिरित्येवं तत्। न चैष नद्यन्तानां बहुव्रीहिः॥ प्रागेव तर्हि प्राप्नोति। ननु चोक्तं न हि ङीष्विभाषेति। यद्यपि न ङीष्विभाषा, कप् तु विभाषा॥ कपोऽवकाशः -अन्यो बहुव्रीहिः -अयवकः, अव्रीहिकः। ङीषोऽवकाशः -विभाषा कब्, यदा न कप् सोऽवकाशः -कुण्डोध्नी, घटोध्नी। कप्प्रसङ्ग उभयं प्राप्नोति, परत्वात्कप्स्यात्। (सिद्धान्तभाष्यम्) तस्मात्सुष्ठूच्यते -न वा समासान्ताधिकारे स्त्रीग्रहणादितरथा हि कब्विधिप्रसङ्ग इति॥