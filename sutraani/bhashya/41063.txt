जातेरस्त्रीविषयादयोपधात् (1314) (जातिलक्षणाधिकरणम्) (लक्षणभाष्यम्) जातेरित्युच्यते, का जातिर्नाम? आकृतिग्रहणा जातिर्लिङ्गानां च न सर्वभाक्। सकृदाख्यातनिर्ग्राह्या गोत्रं च चरणैः सह॥ अपर आह - प्रादुर्भावविनाशाभ्यां सत्त्वस्य युगपद् गुणैः। असर्वलिङ्गां बह्वर्थां तां जातिं कवयो विदुः॥ गोत्रं च चरणानि च॥ (जातिलक्षणविशेषदर्शकभाष्यम्) कः पुनरेतयोर्जातिलक्षणयोर्विशेषः? यथा पूर्वं जातिलक्षणं तथा -कुमारीभार्यः इति भवितव्यम्। यथोत्तरं तथा -कुमारभार्यः इति भवितव्यम्॥ (सूत्रार्थबोधकभाष्यम्) अथास्त्रीविषयादिति कथमिदं विज्ञायते -समानायामाकृतौ यदस्त्रीविषयमिति? आहो स्वित् क्वचिदस्त्रीविषयमिति? किं चातः? यदि विज्ञायते समानायामाकृतौ यदस्त्रीविषयमिति -द्रोणी, कुटी, पात्रीति न सिध्यति॥ अथ विज्ञायते क्व चिदस्त्रीविषयमिति -माला, बलाका, अत्रापि प्राप्नोति। अस्तु क्व चिद्यदस्त्रीविषयमिति। कथं -माला, बलाकेति? अजादिषु पाठः करिष्यते॥ (पदकृत्यभाष्यम्) अयोपधादिति किमर्थम्? इभ्या, क्षत्रिया। अत्यल्पमिदमुच्ये -अयोपधादिति, अकोपधादित्यपि वक्तव्यम्। इहापि यथा स्यात् -चटका, मूषिकेति। यद्यकोपधादित्युच्यते -काकी, कोकी, पिकी, शुकी, उलूकीति न सिध्यति। अस्तु तर्ह्ययोपधादित्येव। कथं -चटका, मूषिकेति? अजादिषु पाठः कर्तव्यः॥ (5204 विध्यंशपूरकवार्तिकम्॥ 1 ॥) - योपधप्रतिषेधे हयगवयमुकयमनुष्यमत्स्यानामप्रतिषेधः - (भाष्यम्) योपधप्रतिषेधे गवयहयमुकयमनुष्यमत्स्यानामप्रतिषेधो भवतीति वक्तव्यम्। गवय -गवयी। हय -हयी। मुकय -मुकयी। मनुष्य -मनुषी। मत्स्य -मत्सी॥