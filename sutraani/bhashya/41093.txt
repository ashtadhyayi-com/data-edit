एको गोत्रे (1339) (प्रत्ययनियमाधिकरणम्) (आक्षेपभाष्यम्) किमर्थमिदमुच्यते? (5264 प्रयोजनवार्तिकम्॥ 1 ॥) - उत्पादयितारं प्रत्यपत्ययोगात् तस्य च विवक्षितत्वादेकवचनं गोत्रे - (भाष्यम्) उत्पादयितोत्पादयिताऽपत्येन युज्यते। तस्य च विवक्षितत्वात्। उत्पादयितुः स चाभिसम्बन्धो विवक्षितः। उत्पादयितारं प्रत्यपत्ययोगात्तस्य चाभिसम्बन्धस्य विवक्षितत्वात् उत्पादयितुरुत्पादयितुरपत्याभिधानेऽनेकः प्रत्ययः प्राप्नोति। इष्यते चैक एव स्यादिति, तच्चान्तरेण यत्नं न सिध्यतीत्येकवचनं गोत्रे। एवमर्थमिदमुच्यते॥ (वार्तिकार्थसमर्थकभाष्यम्) कथं पुनर्ज्ञायते -उत्पादयितोत्पादयिताऽपत्येन युज्यते इति। एवं हि दृश्यते लोके -पितामहस्योत्सङ्गे दारकमासीनं कश्चित्पृच्छति कस्यायं दारक इति। स आह -देवदत्तस्य यज्ञदत्तस्य वेति। उत्पादयितारं व्यपदिशति नात्मानम्॥ (प्रयोजनान्तरप्रस्तावकभाष्यम्) अस्ति प्रयोजनमेतत्। किं तर्हीति? (5265 सूत्राक्षेवार्तिकम्॥ 2 ॥) - तत्र प्रत्ययान्ताद्गोत्रे प्रतिषेधो गोत्रे नियतत्वात् - (भाष्यम्) तत्र प्रत्ययान्ताद्गोत्रे प्रतिषेधो वक्तव्यः। औपगवस्यापत्यमिति। किं कारणम्? गोत्रे नियतत्वात्। गोत्रे ह्ययं नियमः क्रियते। तेन यश्चासौ यथाजातीयकश्च गोत्रे प्रत्ययः प्राप्नोति स एकः स्यात्। कश्च प्राप्नोति? यः प्रत्ययान्तात्॥ (5266 सूत्राक्षेपवार्तिकम्॥ 3 ॥) - परमप्रकृतेश्चोत्पत्तिः - (भाष्यम्) परमप्रकृतेश्चोत्पत्तिर्वक्तव्या। अयोगाद्धि न प्राप्नोति॥ (द्वितीयतृतीयपञ्ञ्चमवार्तिकाक्षेपभाष्यम्) एतयोश्चैव परिहारः, पठिष्यति ह्याचार्यः - यूनि चान्तर्हितेऽप्राप्तिरिति तस्य च - यथा तत्प्रत्ययान्तम्। यथा तदेव विकारावयवप्रत्ययान्तं द्वितीयं च तृतीयं च विकारं संक्रामति, एवमिहापि तदेवापत्यप्रत्ययान्तं द्वितीयं च तृतीयं चापत्यं संक्रमिष्यति॥ (प्रत्याक्षेपभाष्यम्) भवेत्सिद्धम् -औपगवस्यापत्यमौपगवः, यत्र स एवानन्तर इष्यते स एव गोत्रे॥ इदं तु खलु न सिध्यति -गर्गस्यापत्यं गार्ग्य इति। अत्र ह्यन्योऽनन्तर इष्यते, अन्यो गोत्रे॥ (5267 सूत्राक्षेपवार्तिकम्॥ 4 ॥) - स्त्रियां चानियमः - (भाष्यम्) स्त्रियां च युवत्यां नियमो न प्राप्नोति -औपगवी माणविका। नियमाद्धि स्त्री पर्युदस्यते, एको गोत्रे गोत्राद्यून्यस्त्रियाम् इति॥ (पक्षविशेषेण दोषोपपादकं भाष्यम्) कतरस्मिन् पक्षेऽयं दोषः? उत्पादयितर्यपत्ययुक्ते॥ उत्पादयितरि तावत् अपत्ययुक्ते न दोषः। उत्पादयितरि ह्यपत्ययुक्ते न सर्वत उत्पत्त्या भवितव्यम्। तत्र नियमो नोपपद्यते। असति नियमे नैष दोषः॥ सर्वेषु तर्ह्युपत्ययुक्तेष्वयं दोषः। सर्वेषु तर्ह्यपत्ययुक्तेषु सर्वत उत्पत्त्या भवितव्यम्। तत्र नियम उपपन्नो भवति। सति च नियम एष दोषः॥ (उत्पादयितर्यपत्ययुक्ते दोषान्तरबोधकम्भाष्यम्) उत्पादयितरि चापत्ययुक्ते स्त्रिया युवत्या अभिधानं न प्राप्नोति। किं कारणम्? गोत्रसंज्ञां युवसंज्ञा बाधते। गोत्राद् यूनि चास्त्रियां प्रत्ययो विधीयते॥ (5268 सूत्राक्षेपवार्तिकम्॥ 5 ॥) - यूनि चान्तर्हितेऽप्राप्तिः - (भाष्यम्) यूनि चान्तर्हिते नियमस्याप्राप्तिः। गार्ग्यायणस्यापत्यमिति॥ (पक्षविशेषाश्रयेण दोषोपपादकं भाष्यम्) कतरस्मिन् पक्षेऽयं दोषः? सर्वेष्वपत्ययुक्तेषु। सर्वेषु अपत्ययुक्तेषु तावन्न दोषः। सर्वेषु ह्यपत्ययुक्तेषु सर्वत उत्पत्त्या भवितव्यम्। तत्र नियम उपपन्नो भवति। सति नियमे नैष दोषः॥ उत्पादयितरि तर्ह्यपत्ययुक्तेऽयं दोषः। उत्पादयितरि तर्ह्यपत्ययुक्ते परमप्रकृतेरनन्तराद् गोत्राच्चायोगान्न प्राप्नोति॥ (दोषसमुच्चायकम्भाष्यम्) यूनश्च न प्राप्नोति। किं कारणम्? गोत्रादिति नियमात्॥ (द्वितीयपक्षोपपादकभाष्यम्) सन्तु तर्हि सर्वेऽपत्ययुक्ता इति। कथं पुनर्ज्ञायते सर्वेऽपत्ययुक्ता इति? एवं हि याज्ञिकाः पठन्ति -दशपुरुषानूकं यस्य गृहे शूद्रा न विद्येरन् स सोमं पिबेदिति। यदि च सर्वेऽपत्ययुक्ता भवन्ति, तत एतदुपपन्नं भवति॥ (पूर्वपक्षोक्तदोषनिरासभाष्यम्) कथम् -यदुक्तम् -पितामहस्योत्सङ्गे दारकमासीनं कश्चित्पृच्चति कस्यायमिति, स आह देवदत्तस्य यज्ञदत्तस्य वेति, उत्पादयितारं व्यपदिशति नात्मानम् इति। उत्पत्तिस्तस्य विवक्षिता। सर्वेषां न इदमपत्यम्, देवदत्तस्त्वस्योत्पादयितेति॥ (द्वितीयपक्षे सूत्रप्रयोजनावतरणभाष्यम्) अथ सर्वेष्वपत्ययुक्तेषु किमनेन क्रियते एको गोत्र इति? (5239 प्रयोजनवार्तिकम्॥ 6 ॥) - सर्वेषामपत्ययोगात् प्रत्ययान्ताद् गोत्रे प्रतिषेधार्थमेको गोत्रे - (भाष्यम्) सर्वेषामप्यपत्ययोगात् प्रत्ययान्ताद्गोत्रे प्रतिषेधार्थमेको गोत्र इत्युच्यते॥ (सूत्रप्रयोजनाभावोपपादकभाष्यम्) अस्ति प्रयोजनमेतत्। किं तर्हीति? तत्र न ज्ञायते क एको भवति, यो वा परमप्रकृतेर्यो वाऽनन्तरादिति॥ (5270 नियामकत्वाभावबोधकवार्तिकम्॥ 7 ॥) - नियमानुपपत्तिश्च - (भाष्यम्) नियमश्च नोपपद्यते। किं कारणम्? (5271 नियामकत्वाभावसाधकवार्तिकम्॥ 8 ॥) - न ह्येकस्मिन्नपत्येऽनेकप्रत्ययप्राप्तिः - (भाष्यम्) न ह्येकस्मिन्नपत्येऽनेकः प्रत्ययः प्राप्नोति। किं तर्हि? (5272 नियामकत्वाभावे दोषसाधकवार्तिकम्॥ 9 ॥) - अपत्यान्तरे शब्दान्तरात्प्रत्ययान्तरप्राप्तिः - (भाष्यम्) अपत्यान्तरेऽपत्यान्तरे शब्दान्तराच्छब्दान्तरात् प्रत्ययान्तरम्प्रत्ययान्तरं प्राप्नोति। फगन्तादिञ्ञ्, इञ्ञन्तात्फगिति फगिञ्ञोर्दाशतयी प्रत्ययमाला प्राप्नोति॥ (पक्षविशेषाश्रयेण दोषोपपादकभाष्यम्) कतरस्मिन् पक्षेऽयं दोषः? सर्वेष्वपत्ययुक्तेषु। सर्वेष्वपत्ययुक्तेषु तावन्न दोषः। सर्वेषु ह्यपत्ययुक्तेषु सर्वत उत्पत्त्या भवितव्यम्। तत्र नियम उपपन्नो भवति। सति नियमे नैष दोषः॥ उत्पादयितरि तर्ह्यपत्ययुक्तेऽयं दोषः। उत्पादयितरि तर्ह्यपत्ययुक्ते न सर्वत उत्पत्त्या भवितव्यम्। तत्र नियमो नोपपद्यते। असति नियमे एष दोषः॥ (दोषनिरासभाष्यम्) उत्पादयितरि चापत्ययुक्ते नायं दोषः। कथम्? (दोषनिरासे श्लोकभाष्यम्) अपत्यं समुदायश्चे- न्नियमोऽत्र समीक्षितः। तस्मिन्सुबहवः प्राप्ता नियमोऽस्य भविष्यति॥ अपत्यमित्यनेन सर्वमुपग्वादिपितृकमपत्यं समीक्षितम्। तस्मिंस्तु बहवः प्रत्ययाः प्राप्ताः। नियमोऽस्य भविष्यति -एको गोत्र इति। (चतुर्थवार्तिकोक्तदोषनिरासभाष्यम्) यदप्युच्यते स्त्रियां चानियमः इति। एवं वक्ष्यामि -गौत्राद्यूनि प्रत्ययो भवति, स्त्रियां नेति॥ (प्रत्याक्षेपभाष्यम्) एवमपि स्त्रिया युवत्या अभिधानं न प्राप्नोति॥ (प्रत्याक्षेपसमाधानभाष्यम्) एवं तर्हि -एवं वक्ष्यामि -गौत्राद्यूनि प्रत्ययो भवति, ततः -स्त्रियां लुक्॥ (पक्षद्वयदोषसंकलनभाष्यम्) इहोत्पादयितर्यपत्ययुक्ते प्रत्ययान्तात्प्रतिषेधो वक्तव्यः, परमप्रकृतेश्चोत्पत्तिर्वक्तव्या। सर्वेष्वपत्ययुक्तेषु प्रत्ययान्तात्प्रतिषेधो वक्तव्यः॥ (5273 दोषवारणवार्तिकम्॥ 10 ॥) (भाष्यम्) तस्मात्प्रतिषेधो वक्तव्यः॥ (5274 प्रकारान्तरेण दोषवारणे द्वितीयवार्तिकम्॥ 11 ॥) - संज्ञाकारिभ्यो वा प्रत्ययोत्पत्तिः - (भाष्यम्) अथवा संज्ञाकारिभ्यः प्रत्ययोत्पत्तिर्वक्तव्या॥ (प्रत्याक्षेपसमाधाने दोषभाष्यम्) एवमप्यौपगवी माणविका, अनुपसर्जनादितीकारो न प्राप्नोति। मा भूदेवम् -अण्योऽनुपसर्जनमिति। अणन्तादनुपसर्जनादित्येवं भविष्यति। नैवं शक्यम्। इह हि दोषः स्यात् -काशकृत्स्निना प्रोक्ता मीमांसा काशकृत्स्नी, तामधीते काशकृत्स्ना ब्राह्मणी। अणन्तादितीकारः प्रसज्येत। नैष दोषः। अध्येत्र्यामभिधेयायामण ईकारेण भवितव्यम्। यश्चात्राध्येत्र्यामभिधेयायामण्, लुप्तः सः। यश्च श्रूयते, उत्पन्नस्तस्मादीकार इति कृत्वा पुनर्न भविष्यति॥ इह तर्हि -औपगवी माणविका भार्याऽस्य औपगवीभार्यः, जातिलक्षणः पुंवद्भावप्रतिषेधो न प्राप्नोति। मा भूदेवम्, वृद्धिनिमित्तस्य इत्येवं भविष्यति। यस्तर्हि न वृद्धिनिमित्तम् -ग्लुचुकायनी माणविका भार्याऽस्य ग्लुचुकायनीभार्यः॥ (सिद्धान्तभाष्यम्) तस्मात्स्त्रिया युवत्या युवसंज्ञैव पर्युदसितव्या। तस्याञ्ञ्च पर्युदस्तायां गोत्रप्रत्ययान्तमेतद्यूनि वर्तते॥ (आक्षेपभाष्यम्) यदि संज्ञाकारिभ्यः प्रत्ययोत्पत्तिरुच्यते, कथं गार्ग्यायणः, वात्स्यायन इति? (5275 समाधानवार्तिकम्॥ 12 ॥) - गोत्राद्यूनीति च - (भाष्यम्) गोत्राद्यूनीत्येतद्वक्तव्यम्॥ (5276 दोषवारणद्वितीयवार्तिकोपष्टम्भकवार्तिकम्॥ 13 ॥) - तच्च जात्यादिनिवृत्त्यर्थम् - (भाष्यम्) तच्चावश्यं संज्ञाकारिग्रहणं कर्तव्यम्। किं प्रयोजनम्? जात्यादिनिवृत्त्यर्थम्। जात्यादिभ्य उत्पत्तिर्मा भूदिति॥ (उपष्टम्भसाधकभाष्यम्) जातिर्न वर्तते, संख्या न वर्तते, सर्वनाम न वर्तते। जातिर्न वर्तते -काकस्यापत्यम्, कुररस्यापत्यमिति। संख्या न वर्तते -नवानामपत्यम्, दशानामपत्यमिति। सर्वनाम न वर्तते -सर्वेषामपत्यम्, विश्वेषामपत्यमिति॥ (संज्ञाकारिग्रहणप्रत्याख्यानभाष्यम्) यत्तावदुच्यते - जातिर्न वर्तते -काकस्यापत्यम्, कुररस्यापत्यमिति। येनैव हेतुना एकः काकस्तेनैव हेतुना द्वितीयश्च तृतीयश्च काको भविष्यति॥ यदप्युच्यते - संख्या न वर्तते -नवानामपत्यम्, दशानामपत्यमिति। संख्येयमपेक्ष्य संख्या प्रवर्तते। तत् सापेक्षम्। सापेक्षं चासमर्थं भवतीति -असार्मथ्यान्न भविष्यति॥ यदप्युच्यते - सर्वनाम न वर्तते -सर्वेषामपत्यम्, विश्वेषामपत्यमिति। निर्देश्यमपेक्ष्य निर्देशः प्रवर्तते। तत्सापेक्षम्। सापेक्षमसमर्थं भवतीति -असमर्थत्वान्न भविष्यति॥ (निराकरणप्रतीकारभाष्यम्) यत्तावदुच्यते - येनैव हेतुना एकः काकस्तेनैव हेतुना द्वितीयश्च तृतीयश्च काको भविष्यतीति। नैतद्विवदामहे -काको न काक इति। किं तर्हि? येनैव हेतुना एतद्वाक्यं भवति काकस्यापत्यम्, कुररस्यापत्यमिति, तेनैव हेतुना वृत्तिरपि प्राप्नोति॥ यदप्युच्यते - संख्येयमपेक्ष्य संख्या प्रवर्तते तत्सापेक्षम्, सापेक्षं चासमर्थं भवतीति। भवति वै कस्य चिदर्थात् प्रकरणाद्वा अपेक्ष्यं निर्ज्ञातम्, यदा निर्ज्ञातम्, तदा वृत्तिः प्राप्नोति। यदप्युच्यते - सर्वेषामपत्यम्, विश्वेषामपत्यमिति निर्देश्यमपेक्ष्य निर्देशः प्रवर्तते, तत्सापेक्षम्, सापेक्षं चासमर्थं भवतीति। भवति वै कस्य चिदर्थात् प्रकरणाद्वा अपेक्ष्यं निर्ज्ञातम्, यदा निर्ज्ञातम्, तदा वृत्तिः प्राप्नोति॥ (प्रतीकारपरिहारभाष्यम्) एवं तर्हि -अनभिधानाज्जात्यादिभ्य उत्पत्तिर्न भविष्यति। तच्चावश्यमनभिधानमाश्रयितव्यम्। क्रियमाणेऽपि हि संज्ञाकारिग्रहणे यत्र जात्यादिभ्य उत्पद्यमानेन प्रत्ययेनार्थस्याभिधानं भवति, भवति तत्र उत्पत्तिः। तद्यथा - कुतश्चरति मायूरिः केन कापिञ्ञ्जलिः कृशः। आहेयेन च दष्टस्य पाञ्ञ्चिः सुतसमो मतः॥ तादायनिः, यादायनिः, कैमायनिरिति॥ (सिद्धान्तभाष्यम्) तदेतदनन्यार्थं संज्ञाकारिग्रहणं कर्तव्यम्, प्रत्ययान्ताद्वा प्रतिषेधो वक्तव्यः। उभयं न कर्तव्यम्। गोत्रग्रहणं न करिष्यते। एकोऽपत्ये प्रत्ययो भवतीत्येव॥ यदि चेदानीं प्रत्ययान्तादपि प्रत्ययः स्यान्नैकोऽपत्ये प्रत्ययः कृतः स्यात्॥ यदि गोत्रग्रहणं न क्रियते, कथं गार्ग्यायणः, वात्स्यायन इति? वक्तव्यमेवैतत् -गोत्राद्यून्यस्त्रियामिति॥ अथापि गोत्रग्रहणं क्रियते। एवमपि न दोषः। नैकग्रहणेन प्रत्ययोऽभिसम्बध्यते -एको गोत्रे प्रत्ययो भवतीति। किं तर्हि? प्रकृतिरभिसम्बध्यते। एका प्रकृतिर्गोत्रप्रत्ययमुत्पादयतीति। यदि चेदानीं प्रत्ययान्तादपि प्रत्ययः स्याद्, नैका प्रकृतिर्गौत्रे प्रत्ययमुत्पादयेत्। अथ वा अस्थानेऽयं यत्नः क्रियते। न हीदं लोकादि्भद्यते। लोके हि संख्यां प्रवर्तमानामुपाचरन्ति एक इति वा प्रथम इति वा। यावद् ब्रूयात् प्रथमो गोत्रे प्रत्ययमुत्पादयतीति तावदेको गोत्रे इति॥ इति श्रीमद्भगवत्पतञ्ञ्जलिविरचिते व्याकरणमहाभाष्ये चतुर्थस्याध्यायस्य प्रथमे पादे तृतीयमाह्निकम्॥