अनृष्यानन्तर्ये बिदादिभ्योऽञ्ञ् (1350) (अञ्ञोऽधिकरणम्) (आक्षेपभाष्यम्) अनृष्यानन्तर्य इत्युच्यते तत्रेदं न सिध्यति - कौशिको विश्वामित्र इति। किं कारणम्? विश्वामित्रस्तपस्तेपे नानृषिः स्यामिति। तत्रभवानृषिः संपन्नः। स पुनस्तपस्तेपे नानृषेः पुत्रः स्यामिति। तत्रभवान् गाधिरपि ऋषिः संपन्नः। स पुनस्तपस्तेपे नानृषेः पौत्रः स्यामिति। तत्रभवान् कुशिकोऽपि ऋषिः संपन्नः। तदेतदृष्यानन्तर्यं भवति। तत्रानृष्यानन्तर्य इति प्रतिषेधः प्राप्नोति॥ (एकदेशिसमाधानभाष्यम्) नैष दोषः। नैवं विज्ञायते -ऋष्यानन्तर्ये न भवतीति। कथं तर्हि? ऋषावनन्तरे नेति॥ (प्रत्याक्षेपभाष्यम्) यद्येवम् - (5282 प्रत्याक्षेपवार्तिकम्॥ 1 ॥) - अनृष्यानन्तर्यवचनमनर्थकं संज्ञागोत्राधिकारात् - (भाष्यम्) अनृष्यानन्तर्यवचनमनर्थम्। किं कारणम्? संज्ञागोत्राधिकारात्। संज्ञागोत्र इति वर्तते, कः प्रसङ्गो यदनन्तरे स्यात्। नैव प्राप्नोति, नार्थः प्रतिषेधेन॥ (सिद्धान्तभाष्यम्) एवं तर्हि सिद्धे सति यदनृष्टानन्तर्य इति प्रतिषेधं शास्ति तज्ज्ञापयत्याचार्यो बिदादिषु येऽनृषयः पठ्यन्ते तेषामनन्तरेऽपि वृत्तिर्भवतीति। किमेतस्य ज्ञापने प्रयोजनम्। नानान्द्रः, पौत्रः, दौहित्र इत्येतत् सिद्धम्भवति॥