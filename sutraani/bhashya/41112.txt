शिवादिभ्योऽण् (1358) (अणोऽधिकरणम्) (अण्प्रयोजनभाष्यम्) किमर्थं शिवादिभ्योऽण् विधीयते, न यथाविहितमित्येवोच्येत? शिवादिभ्यो यथा विहितमितीयत्युच्यमाने -ःइञ्ञ् प्रसज्येत। इञ्ञ् -अतो यथाविहितः। पुनर्वचनमिदानीं किमर्थं स्यात्? ये तस्य बाधकास्तद्बाधनार्थम्॥ (अण्प्रयोजनखण्डनभाष्यम्) स वै नास्ति यस्तं बाधेत, तत्रारम्भसार्मथ्यात् -यो विहितः, न च प्राप्नोति, स भविष्यति। कश्चासौ? अणेव॥ (अण्प्रयोजनभाष्यम्) उत्तरार्थमेव तर्हि। अवृद्धाभ्यो नदीमानुषीभ्यस्तन्नामिकाभ्यः [[4.1.113]] इति। अत्र यथाविहितमितीयत्युच्यमाने -ढक् प्रसज्येत, ढक् -अतो यथाविहितः। पुनर्वचनमिदानीं किमर्थं स्यात्? ये तस्य बाधकास्तद्बाधनार्थम्॥ (अण्प्रयोजनखण्डनभाष्यम्) स वै नास्ति यस्तं बाधेत, तत्रारम्भसार्मथ्याद्यो विहितः, न च प्राप्नोति, स भविष्यति। कः पुनरसौ? अणेव॥ (अण्प्रयोजनभाष्यम्) उत्तरार्थमेव हि तर्हि। ऋष्यन्धकवृष्णिकुरुभ्यश्च (114) इति। अत्र यथाविहितमितीयत्युच्यमाने - इञ्ञ्प्रसज्येत। इञ्ञ्-अतो यथाविहितः। पुनर्वचनमिदानीं किमर्थं स्यात्? ये तस्य बाधकास्तद्बाधनार्थम्॥ (खण्डनभाष्यम्) स वै नास्ति यस्तं बाधेत, तत्रारम्भसार्मथ्याद्यो विहितः, न प्राप्नोति, स भविष्यति। कश्चासौ? अणेव॥ (अण्प्रयोजनभाष्यम्) उत्तरार्थमेव तर्हि। मातुरुत्संख्यासंभद्रपूर्वायाः, कन्यायाः कनीन च (115,116) इति। अत्र यथाविहितमितीयत्युच्यमाने-ढक् प्रसज्येत। ढक् -अतो यथाविहितः। पुनर्वचनमिदानीं किमर्थं स्यात्? मातुरुकारं वक्ष्यामि, कन्यायाः कनीनभावमिति॥ (आक्षेपभाष्यम्) यद्येतावत्प्रयोजनं स्यात् -तत्रैवायम्ब्रूयात् -स्त्रीभयो ढक् (120) मातुरुकारः, कन्यायाश्च कनीन इति॥ (सिद्धान्तभाष्यम्) इदं तर्हि प्रयोजनम् -अयमृष्टिषेणशब्दः शिवादिषु पठ्यते। अत्र यथाविहितमितीयत्युच्यमाने -ःइञ्ञ्प्रसज्येत। तं परत्वात्सेनान्ताण्ण्यो बाधेत। तत्रारम्भसार्मथ्यात् -ःइञ्ञ् प्रसज्येत। पुनरण्ग्रहणादणेव भवति॥