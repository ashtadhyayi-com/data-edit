कुर्वादिभ्यो ण्यः (1397) (ण्यप्रत्ययाधिकरणम्) (5305 अतिदेशविधिवार्तिकम्॥ 1 ॥) - वामरथस्य कण्वादिवत्स्वरवर्जम् - (भाष्यम्) वामरथस्य कण्वादिवद्भावो वक्तव्यः। किमविशेषेण? नेत्याह - स्वरवर्जम्, स्वरं वर्जयित्वा। किं प्रयोजनम्? वामरथ्यस्य च्छात्रा वामरथाः। कण्वादिभ्यो गोत्रे [[4.2.111]] इत्यण्यथा स्यात्॥ (पक्षद्वयेऽप्याक्षेपकभाष्यम्) यदि कण्वादिवदित्युच्यते, प्रत्ययाश्रयमनतिदिष्टं भवति। तत्र को दोषः? वामरथाः, बहुषु लोपो न प्राप्नोति। वामरथानां संघः -वामरथः -संघाङ्कलक्षणेष्वञ्ञ्यञ्ञिञ्ञामण् [[4.3.127]] इत्यण् न प्राप्नोति। यदि पुनर्यञ्ञ्वदित्युच्यते। एवमपि प्रकृत्याश्रितमनतिदिष्टं भवति। तत्र को दोषः? वामरथ्यस्य च्छात्रा वामरथाः। कण्वादिभ्योगोत्रे इत्यण् न प्राप्नोति॥ (समाधानभाष्यम्) अस्तु तर्हि कण्वादिवदित्येव। कथं वामरथाः, वामरथानां संघ इति च? यदयं स्वरवर्जमित्याह तज्ज्ञापयत्याचार्यः प्रत्ययाश्रयमप्यतिदिष्टं भवतीति॥