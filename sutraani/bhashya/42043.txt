ग्रामजनबन्धुभ्यस्तल् (1466) (तल्प्रत्ययाधिकरणम्) (5365 सिद्धान्तवार्तिकम्॥ 1 ॥) - गजसहायाभ्यां च - (भाष्यम्) गजसहायाभ्यां चेति वक्तव्यम्। गजता, सहायता॥ (5366 सिद्धान्तवार्तिकम्॥ 2 ॥) - अह्नः खः - (भाष्यम्) खो वक्तव्यः। अह्नां समूहोऽहीनः॥ (5367 सिद्धान्तवार्तिकम्॥ 3 ॥) - क्रतौ - (भाष्यम्) क्रताविति वक्तव्यम्। इह मा भूत् - आह्नाय धूतपाप्मानो भास्कराजितमृत्यवः॥ (5368 सिद्धान्तवार्तिकम्॥ 4 ॥) - पर्श्वाः सण् - (भाष्यम्) पर्श्वाः सण् वक्तव्यः पर्शूनां समूहः पार्श्वम्। यदि सण् क्रियते, इत्संज्ञा न प्राप्नोति॥ एवं तर्हि णस्वक्तव्यः।