छन्दोब्राह्मणानि च तद्विषयाणि (1487) (छन्दोब्राह्मणानां तद्विषयाधिकरणम्) (इष्टसिद्धिविषयकजिज्ञासाभाष्यम्) किमर्थमिदमुच्यते? (5380 सूत्रविषयप्रदर्शकं वार्तिकम्॥ 1 ॥) - अन्यत्राभिधेयस्यानित्यत्वात् छन्दोब्राह्मणानां तद्विषयवचनम् - (भाष्यम्) अन्यत्राभिधेयमनित्यं भवति। पाणिनीयमिति वा भवति, पाणिनीया इति वा। अन्यत्राभिधेयस्यानित्यत्वाच्छन्दोब्राह्मणानामप्यनित्यता प्राप्नोति। इष्यते च तद्विषयतैव स्यादिति। तच्चान्तरेण यत्नं न सिध्यतीति च्छन्दोब्राह्मणानां तद्विषयवचनम्॥ (प्रयोजनान्तरावतारकं भाष्यम्) एवमर्थमिदमुच्यते? अस्ति प्रयोजनमेतत्। किं तर्हीति? (5381 पूर्वोक्तविषयसंग्रहाभावप्रदर्शकं वार्तिकम्॥ 2 ॥) - तत्र यथाधिकारं तद्विषयप्रसङ्गः - (भाष्यम्) तत्र यथाऽधिकारं तद्विषयता प्राप्नोति। अधीते -वेदेति वर्तते, तेनाध्येतृवेदित्रोरेव तद्विषयता स्यात्; येऽन्य उपचारास्तत्र न स्यात्। यथेह भवति -पाणिनीयं महत्सुविहितमिति, एवमिहापि स्यात् -कठं महत्सुविहितमिति॥ (5382 सिद्धान्तवार्तिकम्॥ 3 ॥) - सिद्धं तु प्रोक्ताधिकारे तद्विषयवचनात् - (भाष्यम्) सिद्धमेतत्। कथम्? प्रोक्ताधिकार एव तद्विषयता वक्तव्या। तेन प्रोक्तम् [[4.3.101]] छन्दोब्राह्मणान्यध्येतृवेदित्रोः इति॥ तत्तर्ह्यध्येतृवेदितृग्रहणं कर्तव्यम्। ननु चेहापि क्रियते। परार्थमेतद्भवति -तदधीते -तद्वेदेति। एवं तर्हि -यावदिह -च्छन्दोब्राह्मणग्रहणम्, तावत्तत्राध्येतृवेदितृग्रहणम्। ननु च तत्रापि क्रियते। परार्थं तद्भविष्यति -पुराणप्रोक्तेषु ब्राह्मणकल्पेषु [[4.3.105]] शौनकादिभ्यश्छन्दसि (106) इति। इह वा छन्दोब्राह्मणग्रहणं क्रियते, तत्र वाऽध्येतृवेदितृग्रहणम्, कोन्वत्र विशेषः॥ (5383 अनिष्टनिरासे वार्तिकम्॥ 4 ॥) - याज्ञवल्क्यादिभ्यः प्रतिषेधः - (भाष्यम्) याज्ञवल्क्यादिभ्यः प्रतिषेधो वक्तव्यः। याज्ञवल्कानि ब्राह्मणानि, सौलभानि। किं प्रोक्ताधिकारे तद्विषयता क्रियत इत्यतो याज्ञवल्क्यादिभ्यः प्रतिषेधो वक्तव्यः? नेत्याह। सर्वथा याज्ञवल्क्यादिभ्यः प्रतिषेधो वक्तव्यः॥ (5384 पूर्ववार्तिकप्रत्याख्याने वार्तिकम्॥ 5 ॥) - इनिर्वा प्रोक्ते तद्विषयः - (भाष्यम्) अथवा इनिः प्रोक्ते तद्विषयो भवतीति वक्तव्यम्॥ (वार्तिकाक्षेपभाष्यम्) यदि -इनिः प्रोक्ते तद्विषयो भवतीत्युच्यते, एवमपि पैङ्गी कल्पः, अत्रापि प्राप्नोति॥ (5385 समाधानवार्तिकम्॥ 6 ॥) - काश्यपकौशिकग्रहणं च कल्पे नियमार्थम् - (भाष्यम्) काश्यपकौशिकग्रहणं कल्पे नियमार्थं द्रष्टव्यम्। काश्यपकौशिकाभ्यामेवेनिः कल्पे तद्विषयो भवति, नान्येभ्य इति॥ (आक्षेपभाष्यम्) एवमपि छणादीनां तद्विषयता न प्राप्नोति -तैत्तिरीयाः, वारतन्तवीयाः॥ (समाधानभाष्यम्) यदि पुनश्छणादयः प्रोक्ते तद्विषया भवन्तीत्युच्येत॥ (प्रत्याक्षेपभाष्यम्) एवमपि पैङ्गीकल्पः, अत्रापि प्राप्नोति॥ (प्रत्याक्षेपे समाधानभाष्यम्) काश्यपकौशिकग्रहणं च कल्पे नियमार्थमित्येव॥ (पुनः प्रत्याक्षेपभाष्यम्) एवमप्यौत्सर्गिकाणां तद्विषयता न प्राप्नोति -क्रौडाः, काङ्कताः, मौदाः, पैप्पलादाः॥ (दोषान्तरदर्शनेन प्रत्याक्षेपनिरासभाष्यम्) छणादयश्चाप्यौत्सर्गिकानध्येतृवेदित्रोरेव बाधेरन्, येऽन्ये उपचारास्तत्र न बाधेरन् -तित्तिरिणा प्रोक्ताः श्लोका इति॥ (वार्तिकान्यथासिद्धिकरणेनोपसंहारभाष्यम्) अस्तु तर्ह्यविशेषेण। ननु चोक्तं याज्ञवल्क्यादिभ्यः प्रतिषेध इति। वक्ष्यत्येतत् -याज्ञवल्क्यादिभ्यः प्रतिषेधस्तुल्यकालत्वादिति, तत्रैव वक्तव्यम् -तद्विषयता च न भवतीति॥ कथं काश्यपिनः, कौशिकिन इति? इनिः प्रोक्ते तद्विषयौ भवतीत्युच्यमाने -अवश्यमत्र काश्यपकौशिकग्रहणं कल्पे नियमार्थं द्रष्टव्यम्। तदेवेदानीं विध्यर्थं भविष्यति॥ कथं पाराशरिणो भिक्षवः, शैलालिनो नटाः? अत्रापि तद्विषयता चेत्यनुवर्तिष्यते॥