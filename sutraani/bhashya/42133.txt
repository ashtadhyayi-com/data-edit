कच्छादिभ्यश्च (1554) (अणोऽधिकरणम्) (जिज्ञासाभाष्यम्) किमर्थं साल्वानां कच्छादिषु पाठः क्रियते? (5438 पाठप्रयोजनवार्तिकम्॥ 1 ॥) - साल्वानां कच्छादिषु पाठोऽण्विधानार्थः - (भाष्यम्) साल्वानां कच्छादिषु पाठोऽण्विधानार्थः क्रियते। अण्यथा स्याद्, वुञ्ञ् मा भूदिति॥ (5439 पाठप्रयोजनाभावबोधकं वार्तिकम्॥ 2 ॥) - न वाऽपदातिगोयवागूग्रहणमवधारणार्थम् - (भाष्यम्) न वैतत्प्रयोजनमस्ति। किं कारणम्? अपदातिगोयवागूग्रहणमवधारणार्थं भविष्यति। अपदातावेव साल्वात्। गोयवाग्वोरेव च साल्वादिति॥