कोशाड्ढञ्ञ् (1612) (सम्भूताधिकरणे ढञ्ञ्प्रत्ययः) (5472 प्रत्ययस्यार्थबोधकवार्तिकम्॥ 1 ॥) - विकारे कोशाड्ढञ्ञ् - (भाष्यम्) विकारे कोशाड्ढञ्ञ्वक्तव्यः। कोशस्य विकारः कौशेयम्॥ (5473 उत्तरसूत्रानुपपत्तिदर्शकवार्तिकम्॥ 2 ॥) - संभूते ह्यर्थानुपपत्तिः - (भाष्यम्) संभूत इति ह्युच्यमानेऽर्थस्यानुपपत्तिः स्यात्। न ह्यदः कोशे संभवति। किं तर्हि? कोशस्यादो विकारः॥ (प्रथमवार्तिकातिव्याप्तिदर्शकं भाष्यम्) यदि विकार इत्युच्यते, भस्मन्यपि प्राप्नोति। भस्मापि कोशस्य विकारः॥ (अतिव्याप्तिनिवारकभाष्यम्) अथ सम्भूत इत्युच्यमाने क्रिमौ कस्मान्न भवति? क्रिमिरपि कोशे सम्भवति। अनभिधानात्। यथैव तर्ह्यनभिधानात्क्रिमौ न भवत्येवं भस्मन्यपि न भविष्यति। अर्थश्चोपपन्नो भवति॥