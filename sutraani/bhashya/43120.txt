तस्येदम् (1690) (ःइदमर्थाधिकरणम्) (5509 पूर्वपक्षवार्तिकम्॥ 1 ॥) - तस्येदमित्यसंनिहितेऽप्राप्तिरिदमः प्रत्यक्षवाचित्वात् - (भाष्यम्) तस्येदमित्यसंनिहितेऽप्राप्तिः। किं कारणम्? इदमः प्रत्यक्षवाचित्वात्। इदमित्येतत्प्रत्यक्षे वर्तते, तेनेहैव स्यात् -तस्येदमिति, तस्याद इति। तस्य तदित्यत्र न स्यात्॥ (5510 न्यासान्तरेण समाधानवार्तिकम्॥ 2 ॥) - सिद्धं तु यद्योगा षष्ठी तत्र - (भाष्यम्) सिद्धमेतत्। कथम्? यद्योगा षष्ठी प्रवर्तते तत्रेति वक्तव्यम्॥ (5511 पूर्वपक्षवार्तिकम्॥ 3 ॥) - अनन्तरादिषु च प्रतिषेधः - (भाष्यम्) अनन्तरादिषु च प्रतिषेधो वक्तव्यः। तस्यानन्तरः, तस्य समीप इति। किं यद्योगा षष्ठी प्रवर्तत इत्यतोऽनन्तरादिषु प्रतिषेधो वक्तव्यः? नेत्याह। सर्वथाऽनन्तरादिषु प्रतिषेधो वक्तव्यः॥ (5512 एकदेशिसमाधानवार्तिकम्॥ 4 ॥) - सिद्धं तु परिगणनात् - (भाष्यम्) सिद्धमेतत्। कथम्? परिगणनं कर्तव्यम्॥ (5513 परिगणनवार्तिकम्॥ 5 ॥) - स्वे ग्रामजनपदमनुष्येभ्यः - (भाष्यम्) स्वे ग्रामजनपदमनुष्येभ्य इति वक्तव्यम्। स्रौघ्नः, माथुरः। ग्राम॥ जनपद। आङ्गकः, वाङ्गकः। जनपद॥ मनुष्य। दैवदत्तः, याज्ञदत्तः॥ (5514 परिगणनवार्तिकम्॥ 6 ॥) - पत्राद्वाह्ये - (भाष्यम्) पत्राद्वाह्य इति वक्तव्यम्। आश्वम्, औष्ट्रम्, गार्दभम्॥ (5515 परिगणनवार्तिकम्॥ 7 ॥) - रथाद्रथाङ्गे - (भाष्यम्) रथाद्रथाङ्ग इति वक्तव्यम्। आश्वरथम्, औष्ट्ररथम्, गार्दभरथम्॥ (5516 परिगणनवार्तिकम्॥ 8 ॥) - वहेस्तुरणिट् च - (भाष्यम्) वहेस्त्रन्तादण्वक्तव्य इट्च वक्तव्यः। संवोढुः स्वं सांवहित्रम्॥ (5517 परिगणनवार्तिकम्॥ 9 ॥) - अग्नीधः शरणे रञ्ञ्भं च - (भाष्यम्) अग्नीधः शरणे रञ्ञ्वक्तव्यो भसंज्ञा च वक्तव्या। अग्नीधः शरणमाग्नीध्रम्॥ (5598 परिगणनवार्तिकम् ॥ 10 ॥) - समिधामाधाने षेण्यण् - (भाष्यम्) समिधामाधाने षेण्यण् वक्तव्यः। समिधामाधानो मन्त्रः सामिधेन्यो मन्त्रः। सामि धेनी ऋक्॥ (5519 परिगणनवार्तिकम्॥ 11 ॥) - चरणाद्धर्माम्नाययोः - (भाष्यम्) चरणाद्धर्माम्नाययोरिति वक्तव्यम्। कठानां धर्म आम्नायो वा -काठकम्। कालापकम्। मौदकम्। पैप्पलादकम् -इति॥ (सिद्धान्तभाष्यम्) तत्तर्हीदं बहु वक्तव्यम्, सूत्रं च भिद्यते। यथान्यासमेवास्तु। ननु चोक्तं तस्येदमित्यसंनिहितेऽप्राप्तिरिति। किमिदं भवान् प्रत्ययार्थमेवोपालभते, न पुनः प्रकृत्यर्थमपि। यथैव हि -ःइदमित्येतत् प्रत्यक्षे वर्तते, एवं तदित्येतत्परोक्षे वर्तते। तेनेहैव स्यात्तस्येदमिति, अस्यामुष्य इत्यत्र न स्यात्। अस्त्यत्र विशेषः, एकशेषनिर्देशोऽत्र भविष्यति -तस्य चास्य च अमुष्य च तस्येति भवति। इहापि तर्ह्येकशेषनिर्देशो भविष्यति -तच्चादश्चेदं च -ःइदमित्येव। यदप्युच्यते -अनन्तरादिषु च प्रतिषेधो वक्तव्य इति। न वक्तव्यः। अनभिधानादनन्तरादिषूत्पत्तिर्न भविष्यति॥