विंशतित्रिशद्भ्यां ड्वुनसंज्ञायाम् (1906) (कन्ड्वुनोरधिकरणम्) (पदकृत्यभाष्यम्) असंज्ञायामिति किमर्थम्? त्रिंशत्कः, विंशतिकः। कथं चात्र कन् भवति? संख्यायाः कन् भवतीति। अतिशदन्ताया इति प्रतिषेधः प्राप्नोति। एवं तर्ह्याचार्य्यप्रवृत्तिर्ज्ञापयति - भवत्यत्र कन्निति, यदयं विंशतिकात्खः [[5.1.32]] इति प्रत्ययान्तनिपातनं करोति। विंशतेरेतज्ज्ञापकं स्यात्। नेत्याह, योगापेक्षं ज्ञापकम्। अथ वा योगविभागः करिष्यते - विंशतित्रिंशद्भ्यां कन् भवतीति। ततः ड्वुनसंज्ञायामिति॥