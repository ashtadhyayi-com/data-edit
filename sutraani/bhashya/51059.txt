पङि्क्तविंशतित्रिंशच्चत्वारिंशत्पञ्ञ्चाशत्षष्टिसप्तत्यशीतिनवतिशतम् (1941) (निपातनाधिकरणम्) (वार्तिकावतरणभाष्यम्) इमे विंशत्यादयः सप्रकृतिकाः सप्रत्ययकाश्च निपात्यन्ते, तत्र न ज्ञायते - का प्रकृतिः, कः प्रत्ययः, कः प्रत्ययार्थ इति। तत्र वक्तव्यम् - ःइयं प्रकृतिः, अयं प्रत्ययः, अयं प्रत्ययार्थ इति। इमे ब्रूमः - द्विशब्दादयं दशदर्थाभिधायिनः स्वार्थे शतिच् प्रत्ययो निपात्यते, विन्भावश्च। द्वौ दशतौ विंशतिः॥ (5649 विंशत्यादीनां दशदाद्यर्थे समासवचनानुपपत्तिरूपाक्षेपवार्तिकम्॥ 1 ॥) - विंशत्यादयो दशदर्थे चेत्समासवचनानुपपत्तिः - (भाष्यम्) विंशत्यादयो दशदर्थे चेत्समासो नोपपद्यते - विंशतिगवमिति। किं कारणम्? द्रव्यमनभिहितम्, तस्यानभिहितत्वात् षष्ठी प्राप्नोति, षष्ठ्यन्तं च समासे पूर्वं निपतति। तत्र गोविंशतिरिति प्राप्नोति॥ न चैवं भवितव्यम् - गोविंशतिरिति? भवितव्यम् च, विंशतिगवं तु न सिध्यति॥ इह च त्रिंशत्पूली चत्वारिंशत्पूली समानाधिकरणलक्षणः समासो न प्राप्नोति॥ वचनं च विधेयम्॥ विंशतिः। द्वित्वाद्दशतोर्दवयोर्द्विवचनमिति द्विवचनं प्राप्नोति॥ (वार्तिकावतरणभाष्यम्) एवं तर्हि - परिमाणिनि विंशत्यादयो भविष्यन्ति॥ (5650 परिमाण्यर्थस्वीकारे दोषोद्भावकवार्तिकम्॥ 2 ॥) - परिमाणिनि चेत् पुनः स्वार्थे प्रत्ययविधानम् - (भाष्यम्) परिमाणिनि चेत् पुनः स्वार्थे प्रत्ययो विधेयः। विंशकः संघः॥ (5651 परिमाण्यर्थे द्वितीयदोषोद्भावकवार्तिकम्॥ 3 ॥) - षष्ठीवचनविधिश्च - (भाष्यम्) षष्ठी च विधेया। गवां विंशतिः। द्रव्यमभिहितं तस्याभिहितत्वात् षष्ठी न प्राप्नोति॥ एकवचनं च विधेयम्। विंशतिर्गावः। गोभिः सामानाधिकरण्यात् बहुषु बहुवचनम्[[1.4.21]] इति बहुवचनं प्राप्नोति॥ (5652 दृष्टान्तनिदर्शनेनाक्षेपवारकवार्तिकम् ॥ 4 ॥) - अनारम्भो वा प्रातिपदिकविज्ञानाद्यथा सहस्रादिषु - (भाष्यम्) अनारम्भो वा पुनर्विंशत्यादीनां न्याय्यः। कथं सिध्यति? प्रातिपदिकविज्ञानात्। कथं प्रातिपदिकविज्ञानम्? विंशत्यादयोऽव्युत्पन्नानि प्रातिपदिकानि। यथा सहस्रादिषु। तद्यथा - सहस्रम् - अयुतम् - अर्बुदम् - इति, न चानुगमः क्रियते, भवति चाभिधानम्॥ (सहस्रादिष्वाक्षेपसमाधानभाष्यम्) यथा सहस्रादिष्वित्युच्यते, अथ सहस्रादिष्वपि कथं भवितव्यम् - सहस्रं गवाम्। सहस्रं गावः। सहस्रगवम्। गोसहस्रमिति। यावताऽत्रापि संहेहः, नासूया कर्तव्या यत्रानुगमः क्रियते॥ (विंशत्यादीनां समुदायबोधकत्वस्वीकारेण वार्तिकाक्षिप्तदोषवारणभाष्यम्) ननु चोक्तम् - विंशत्यादयो दशदर्थे चेत् - समासवचनानुपपत्तिः, परिमाणिनि चेत् - पुनः स्वार्थे प्रत्ययविधानम्, षष्ठीवचनविधिश्चेति॥ नैष दोषः। समुदाये विंशत्यादयो भविष्यन्ति। किं वक्तव्यमेतत्? न हि। कथमनुच्यमानं गंस्यते? सङ्घ इति वर्तते, सङ्घः समूहः समुदाय इत्यनर्थान्तरम्॥ (विंशत्यादीनां गुणवचनत्वबोधकभाष्यम्) त एते विंशत्यादयः समुदाये सन्तो भाववचना भवन्ति, भाववचनाः सन्तो गुणवचना भवन्ति, गुणवचनाः सन्तोऽविशिष्टा भवन्त्यन्यैर्गुणवचनैः॥ (गुणानां गुणिविशेषकत्वबोधकभाष्यम्) अन्येषु च गुणवचनेषु कदाचिद्गुणो गुणिविशेषको भवति, तद्यथा - शुक्लः पट इति॥ (गुणिनां गुणव्यपदेशदर्शकभाष्यम्) कदाचिद्गुणिना गुणो व्यपदिश्यते, तद्यथा - पटस्य शुक्ल इति॥ (आक्षेपपरिहारदर्शकभाष्यम्) तद्यदा तावदुच्यते - विंशत्यादयो दशदर्थे चेत् -  समासवचनानुपपत्तिरिति, सामानाधिकरण्यं तदा गुणगुणिनोः। वचनपरिहारस्तिष्ठतु तावत्। परिमाणिनि चेत्पुनः स्वार्थे प्रत्ययविधानमिति, संहनने वृत्तः संहनने वर्तिष्यते, संख्यासंहनने वृत्तो द्रव्यसंहनने वर्तिष्यते॥ अथ षष्ठी तदा गुणिना गुणो विशेष्यते॥ (वचनदोषपरिहारभाष्यम्) वचनपरिहार उभयोरेवम्। उभयोरपि पक्षयोरेवं कृत्वा वचनपरिहारः -  (विंशत्यादीनां गुणवचनत्वसाधने आक्षेपभाष्यम्) यदि तर्हि - ःइमे विंशत्यादयो गुणवचनाः स्युः, सधर्मभिरन्यैर्गुणवचनैर्भवितव्यम्। अन्ये च गुणवचना द्रव्यस्य लिङ्गसङ्ख्ये अनुवर्तन्ते, तद्यथा - शुक्लं वस्त्रम्, शुक्ला शाटी, शुक्लः कम्बलः, शुक्लौ कम्बलौ, शुक्लाः कम्बला इति। यदसौ द्रव्यं श्रितो गुणस्तस्य यल्लिङ्गं वचनं च तद्गुणस्यापि भवति॥ (विंशत्यादीनां गुणवचनानां लिङ्गसंख्याऽननुवर्तनेन दोषाभावबोधकभाष्यम्) विंशत्यादयः पुनर्नानुवर्तन्ते। अन्येऽपि वै गुणवचना नावश्यं द्रव्यस्य लिङ्गसंख्ये अनुवर्तन्ते, तद्यथा - गावो धनम्। पुत्रा अपत्यम्। इन्द्राग्नी देवता। विश्वेदेवा देवता। यावन्तस्ते तां वाशितामनुयन्ति सर्वे ते दक्षिणा समृद्ध्या इति॥ (लिङ्गसंख्याननुवर्तनहेतुबोधकभाष्यम्) अथात्राननुवृत्तौ हेतुः शक्यो वक्तुम्? बाढं शक्यो वक्तुम्। कामं तर्ह्युच्यताम्। इह - कदाचिद्गुणः प्राधान्येन विवक्षितो भवति, तद्यथा - पञ्ञ्चोडुपशतानि तीर्णानि। पञ्ञ्चवध्रीशतानि तीर्णानि। अश्वैर्युद्धम्। असिभिर्युद्धमिति। न चासयो युध्यन्ते, असिगुणाः पुरुषा युध्यन्ते, गुणस्तु खलु प्राधान्येन विवक्षितो भवति॥ इह तावद्गावो धनमिति, धिनोतेर्धनम्, एको गुणः स च प्राधान्येन विवक्षितः॥ पुत्रा अपत्यमिति, अपतनादपत्यम्, एको गुणस्स प्राधान्येन विवक्षितः॥ इन्द्राग्नी देवता - विश्वेदेवा देवता इति, दिवेरैश्वर्यकर्मणो देवः, तस्मात्स्वार्थे तल्, एको गुणः स प्राधान्येन विवक्षितः। यावन्तस्ते तां वाशितामनुयन्ति सर्वे ते दक्षिणा समृद्ध्या इति, दक्षतेर्वृद्धिकर्मणो दक्षिणा एको गुणः स प्राधान्येन विवक्षितः, तस्यैकत्वादेकवचनं भविष्यति॥ विंशत्यादिषु चाप्येको गुणः स प्राधान्येन विवक्षितः, तस्यैकत्वादेकवचनं भविष्यति॥ (विंशत्यादीनां गुणवचनत्वे आक्षेपभाष्यम्) अयं तर्हि विंशत्यादिषु भाववचनेषु दोषः - गोविंशतिरानीयतामिति, भावानयने चोदिते द्रव्यानयनं न प्राप्नोति॥ (दृष्टान्तप्रदर्शनपूर्वकं समाधानभाष्यम्) नैष दोषः। इदं तावदयं प्रष्टव्यः - अथेह - गौरनुबन्ध्योऽजोऽग्नीषोमीय इति कथमाकृतौ चोदितायां द्रव्ये आरम्भणालम्भनप्रोक्षणविशसनादीनि क्रियन्ते इति। असंभवात्। आकृतावारम्भणादीनां संभवो नास्तीति कृत्वा आकृतिसहचरिते द्रव्ये आरम्भणादीनि क्रियन्ते। इदमप्येवंजातीयकमेव। असंभवाद्भावानयनस्य द्रव्यानयनं भविष्यति॥ (प्रकारान्तरेण समाधानभाष्यम्) अथ वा अव्यतिरेकात्॥