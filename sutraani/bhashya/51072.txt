पारायणतुरायणचान्द्रायणं वर्तयति (1954) (ठञ्ञोऽधिकरणम्) (5656 वर्तयति निर्द्देशस्यानुपपत्तिबोधकवार्तिकम्॥ 1 ॥) - तद्वर्तयतीत्यनिर्देशस्तत्रादर्शनात् - (भाष्यम्) तद्वर्तयतीत्यनिर्देशः। अगमको निर्देशोऽनिर्देशः। पारायणं को वर्तयति? यः परस्य करोति। तुरायणं को वर्तयति? यश्चरुपुरोडाशान्निर्वर्तयति। तत्रादर्शनात्। न च तत्र प्रत्ययो दृश्यते॥ (5657 अन्यत्रप्रत्ययोत्पत्तिरूपदोषबोधकवार्तिकम्॥ 2 ॥) - इङ्यज्योश्च दर्शनात् - (भाष्यम्) इङ्यज्योश्च प्रत्ययो दृश्यते। यः पारायणमधीते स पारायणिक इत्युच्यते। यस्तुरायणेन यजते स तौरायणिक इत्युच्यते॥ (वार्तिकाक्षिप्तदोषनिवारकं सिद्धान्तभाष्यम्) यश्चैवाधीते यश्च परस्य करोति, उभौ तौ वर्तयतः। यश्च यजते यश्च पुरोडाशान्निर्वर्तयति, उभौ तौ वर्तयतः॥ उभयत्र कस्मान्न भवति? अनभिधानात्॥