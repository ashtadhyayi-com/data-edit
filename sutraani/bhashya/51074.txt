योजनं गच्छति (1956) (5658 उपसंख्यानवार्तिकम्॥ 1 ॥) - योजनं गच्छतीति क्रोशशतयोजनशतयोरुपसंख्यानम् - (भाष्यम्) योजनं गच्छतीत्यत्र क्रोशशतयोजनशतयोरुपसंख्यानं कर्तव्यम्। क्रोशशतं गच्छति - इति - क्रौशशतिकः। योजनशतं गच्छति - इति - यौजनशतिक इति॥ (5659 अर्थोपसंख्यानवार्तिकम्॥ 2 ॥) - ततोऽभिगमनमर्हतीति च - (भाष्यम्) ततोऽभिगमनमर्हतीति च क्रोशशतयोजनशतयोरुपसंख्यानं कर्तव्यम्। क्रोशशतादभिगमनमर्हति - क्रौशशतिको भिक्षुः। योजनशतादभिगमनमर्हति - यौजनशतिको गुरुः॥