पन्थो ण नित्यम् (1958) (णप्रत्ययाधिकरणम्) (5653 सूत्रद्वयेऽपि नित्यग्रहणाक्षेपवार्तिकम्॥ 1 ॥) - छेदादिपथिभ्यो विग्रहदर्शनान्नित्यग्रहणानर्थक्यम् - (भाष्यम्) छेदादिपथिभ्यो नित्यग्रहणमनर्थकम्। किं कारणम्? विग्रहदर्शनात्। विग्रहो दृश्यते - छेदमर्हति, पन्थानं गच्छतीति॥ (नित्यग्रहणप्रयोजनभाष्यम्) विकारार्थं तर्हीदं नित्यग्रहणं क्रियते, विकारेण विग्रहो मा भूदिति। विराग विरङ्गं च। पन्थो ण नित्यमिति॥ (5654 नित्यग्रहणवैफल्यबोधकवार्तिकम्॥ 2 ॥) - विकारार्थमिति चेदकङादिभिस्तुल्यम् - (भाष्यम्) विकारार्थमिति चेदकङादिभिस्तुल्यमेतत्। यथाऽकङादिभिर्विकारैर्विग्रहो न भवति, एवमाभ्यामपि न भविष्यति। (सन्नियोगशिष्टन्यायेन नित्यग्रहणवैफल्यबोधकभाष्यम्) किं पुनरिहाकर्तव्यं नित्यग्रहणं क्रियते, आहोस्विदन्यत्र कर्तव्यं न क्रियते? इहाकर्तव्यं क्रियते। एष एव न्यायो यदुत-संनियोगशिष्टानामन्यतरापाये उभयोरप्यभावः। तद्यथा - देवदत्तयज्ञदत्ताभ्यामिदं कर्तव्यमिति देवदत्तापाये यज्ञदत्तोऽपि न करोति॥