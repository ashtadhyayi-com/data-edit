उत्तरपथेनाहृतं च (1959) (5660 उपसंख्यानवार्तिकम्॥ 1 ॥) - आहृतप्रकरणे वारिजङ्गलस्थलकान्तारपूर्वपदादुपसंख्यानम् - (भाष्यम्) आहृतप्रकरणे वारिजङ्गलस्थलकान्तारपूर्वपदादुपसंख्यानं कर्तव्यम्। वारिपथेन गच्छति - वारिपथिकः। वारिपथेनाहृतम् - वारिपथिकम् - वारि॥ जङ्गल - जङ्गलपथेन गच्छति - जाङ्गलपथिकः। जङ्गलपथेनाहृतं - जाङ्गलपथिकम् - जङ्गल॥ स्थल - स्थलपथेन गच्छति - स्थालपथिकः। स्थलपथेनाहृतं - स्थालपथिकम् - स्थल। कान्तार - कान्तारपथेन गच्छति - कान्तारपथिकः। कान्तरापथेनाहृतं - कान्तारपथिकम्॥ (5661 उपसंख्यानवार्तिकम्॥ 2 ॥) - अजपथशङ्कुपथाभ्यां च - (भाष्यम्) अजपथशङ्कुपथाभ्यां चेति वक्तव्यम्। अजपथेन गच्छति - आजपथिकः। अजपथेनाहृतम् - आजपथिकम्। शङ्कुपथेन गच्छति - शाङ्कुपथिकः। शङ्कुपथेनाहृतं - शाङ्कुपथिकम्॥ (5662 उपसंख्यानवार्तिकम्॥ 3 ॥) - मधुकमरिचयोरण् स्थलात् - (भाष्यम्) मधुकमरिचयोरण् स्थलाद्वक्तव्यः। स्थालपथं मधुकम्। स्थालपथं मरिचम्॥