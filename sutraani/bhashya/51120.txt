आ च त्वात् (2002) (चकाराक्षेपप्रयोजनभाष्यम्) किमर्थश्चकारः? अनुकर्षणार्थः, त्वतलावनुकृष्येते। नैतदस्ति प्रयोजनम्, प्रकृतौ त्वतालवनुवर्तिष्येते॥ अत उत्तरं पठति -  (5693 चकारप्रयोजनवार्तिकम्॥ 1 ॥) - आ च त्वादिति चकारकरणमपवादसमावेशार्थम् - (भाष्यम्) आ च त्वादिति चकारकारणं क्रियते, अपवादसमावेशार्थम्। इमनिच्प्रभृतिभिरपवादैः समावेशो यथा स्यात्॥ (वार्तिकोक्तप्रयोजनाक्षेपभाष्यम्) नैतदस्ति प्रयोजनम्। आ त्वात् इत्येवेमनिच्प्रभृतिभिरपबादैः समावेशो भविष्यति॥ (प्रयोजनभाष्यम्) इदं तर्हि प्रयोजनम् - आ त्वाद्याः प्रकृतयः - ताभ्यश्च त्वतलौ यथा स्यातां यतश्चोच्येते॥ (प्रयोजनाक्षेपभाष्यम्) एतदपि नास्ति प्रयोजनम्। आ त्वात् इत्येव आत्वाद्याः प्रकृतयः ताभ्यस्त्वतलौ भविष्यतः, यतश्चोच्येते॥ (प्रयोजनभाष्यम्) इदं तर्हि प्रयोजनम् - आ त्वाद्येऽर्थास्तत्र त्वतलौ यथा स्यातां, यत्र चोच्येते॥ (प्रयोजनाक्षेपभाष्यम्) एतदपि नास्ति प्रयोजनम्। आ त्वात् इत्येव आ त्वाद्येऽर्थास्तत्र त्वतलौ भविष्यतः, यत्र चोच्येते॥ (सिद्धान्तप्रयोजनभाष्यम्) इदं तर्हि प्रयोजनम् - आ त्वाद्याः प्रकृतयस्ताभ्यश्च त्वतलौ यथा स्याताम्, यस्याश्च प्रकृतेरेतस्मिन् विशेषेऽन्यः प्रत्यय उत्पद्यते। किं कृतं भवति? स्त्रीपुंसाभ्यां त्वतलोरुपसंख्यानं चोदितं तन्न वक्तव्यं भवति॥