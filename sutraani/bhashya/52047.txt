संख्याया गुणस्य निमाने मयट् (2065) (मयट्प्रत्ययाधिकरणम्) (5725 उपसंख्यानवार्तिकम्॥ 1 ॥) - निमाने गुणिनि - (भाष्यम्) निमाने गुणिनीति वक्तव्यम्। किं प्रयोजनम्? गुणेषु मा भूत्॥ (5726 उपसंख्यानवार्तिकम्॥ 2 ॥) - भूयसः - (भाष्यम्) भूयस इति च वक्तव्यम्। किं प्रयोजनम्? भूयसो वाचिकायाः संख्याया उत्पत्तिर्यथा स्यात्, अल्पीयसो वाचिकायाः संख्याया उत्पत्तिर्मा भूदिति॥ (5727 उपसंख्यानवार्तिकम्॥ 3 ॥) - एकोऽन्यतरः - (भाष्यम्) एकश्चेदन्यतरो भवतीति वक्तव्यम्। इह मा भूत्-द्वौ यवानां त्रय उदश्वित इति॥ (5728 उपसंख्यानवार्तिकम्॥ 4 ॥) - समानानाम् - (भाष्यम्) समानानां चेति वक्तव्यम्। इह मा भूत् - एको यवानामध्यर्धमुदश्वित इति। तत्तर्हीदं बहु वक्तव्यम्। न वक्तव्यम्। (प्रथमवार्तिकप्रत्याख्यानभाष्यम्) यत्तावदुच्यते - गुणिनीति वक्तव्यमिति, न वक्तव्यम्। गुणेषु कस्मान्न भवति? अस्येति वर्तते॥ (द्वितीयवार्तिकप्रत्याख्यानभाष्यम्) यदुक्तं - भूयस इति वक्तव्यम् इति, न वक्तव्यम्। अल्पीयसो वाचिकायाः संख्याया उत्पत्तिः कस्मान्न भवति? अनभिधानात्॥ (तृतीयवार्तिकप्रत्याख्यानभाष्यम्) यदुक्तम् - कश्चेदन्यतरो भवतीति वक्तव्यम् इति, न वक्तव्यम्। कस्मान्न भवति - द्वौ यवानां त्रय उदश्वित इति? तन्त्रं विभक्तिनिर्देशः॥ (चतुर्थवार्तिकप्रत्याख्यानभाष्यम्) यदप्युच्यते - समानानामिति वक्तव्यमिति, न वक्तव्यम्। कस्मान्न भवति - एको यवानामध्यर्द्धमुदश्वित इति? अनभिधानात्॥ (5729 अतिव्याप्तिदर्शकं वार्तिकम्॥ 5 ॥) - निमेये चापि दृश्यते - (भाष्यम्) निमेये चापि प्रत्ययो दृश्यते - द्विमया यवाः। त्रिमयाः। (निमाननिमेयपदार्थबोधकं भाष्यम्) किं पुनरिह निमानम्, किं निमेयम्? यावता उभयं त्यज्यते। सत्यमेवमेतत्। क्वचित्तुकाचित्प्रसृततरा गतिर्भवति। तद्यथा - समाने त्यागे धान्यं विक्रीणीते यवान् विक्रीणीते इत्युच्यते, न कश्चिदाह कार्षापणं विक्रीणीत इति। अथवा येनाधिगम्यते तन्निमानम्, यदधिगम्यते तन्निमेयम्॥