सिध्मादिभ्यश्च (2115) (विकल्पेन लज्विधायकत्वे शंकाभाष्यम्) सिध्मादिषु यान्यकारान्तानि तेभ्यो लचा मुक्ते इनिठनौ प्राप्नुतः। इनिठनौ च नेष्येते। कथं तौ न भविष्यतः? (5764 समुच्चयबोधकत्वेनोत्तरवार्तिकम्॥ 1 ॥) - लजन्यतरस्यामिति समुच्चयः - (भाष्यम्) लजन्यतरस्यामिति समुच्चयोऽयं, न विभाषा। लच्च मतुप् च। कथं पुनरेतज्ज्ञायते - लजन्यतरस्यामिति समुच्चयो न विभाषेति?। (5765 समुच्चयसमर्थकवार्तिकम्॥ 2 ॥) - पिच्छादिभ्यस्तुन्दादीनां नानायोगकरणं ज्ञापकमसमावेशस्य - (भाष्यम्) यदयं पिच्छादिभ्यस्तुन्दादीनां नानायोगं करोति तज् ज्ञापयत्याचार्यः - समुच्चयोऽयं न विभाषेति। यदि विभाषा स्यात् नानायोगकरणमनर्थकं स्यात्, तुन्दादीन्यपि पिच्छादिष्वेव पठेत्। नैतदस्ति ज्ञापकम्। अस्ति ह्यन्यन्नानायोगकरणे प्रयोजनम्। किम्? तुन्दादिषु यानि अनकारान्तानि तेभ्य इनिठनौ यथा स्याताम्॥ यानि तर्ह्यकारान्तानि तेषां पाठः किमर्थः? ज्ञापकार्थ एव॥ (प्रकारान्तरेण ज्ञापकसाधकभाष्यम्) अपर आह - तुन्दादिभ्यः पिच्छादीनां नानायोगकरणं ज्ञापकम् - असमावेशस्य। यदयं तुन्दादिभ्यः पिच्छादीनां नानायोगं करोति तज्ज्ञापयत्याचार्यः - समुच्चयः, न विभाषेति। यदि विभाषा स्यान्नानायोगकरणमनर्थके स्यात्। पिच्छादीन्यपि तुन्दादिष्वेव पठेत्॥ नैतदस्ति ज्ञापकम्। अस्ति ह्यन्यन्नानायोगकरणे प्रयोजनम्। किम्? पिच्छादिषु यान्यनकारान्तानि तेभ्य इनिठनौ मा भूतामिति। यानि तर्ह्यकारान्तानि तेषां पाठः किमर्थः। ज्ञापकार्थ एव॥ (5766 समुच्चयबोधकवार्तिकम्॥ 3 ॥) - वस्य च पुनर्वचनं सर्वविभाषार्थम् - (भाष्यम्) वस्य खल्वपि पुनर्वचनं क्रियते सर्वविभाषार्थम् - केशाद्वोऽन्यतरस्याम् [[5.2.109]] इति। एतदेव ज्ञापयत्याचार्यः - समुच्चयोऽयं, न विभाषेति॥ (अन्यतरस्यांग्रहणस्य ज्ञापकाभावबोधकं भाष्यम्) द्युद्रुभ्यां नित्यार्थमेकेऽन्यतरस्यांग्रहणमिच्छन्ति। कथम्? विभाषामध्येऽयं योगः क्रियते। विभाषामध्ये ये विधयो नित्यास्ते भवन्तीति॥