अत इनिठनौ (2132) (ःइनिठनोरधिकरणम्) (5778 उपसंख्यानवार्तिकम्॥ 1 ॥) - इनिठनोरेकाक्षरात्प्रतिषेधः - (भाष्यम्) इनिठनोरेकाक्षरात्प्रतिषेधो वक्तव्यः॥ स्ववान्, खवान्। अत्यल्पमिदमुच्यते॥ (उपसंख्याने श्लोकभाष्यम्) एकाक्षरात्कृतो जातेः सप्तम्यां च न तौ स्मृतौ॥ एकाक्षरात् - स्ववान्। खवान्। कृतः - कारकवान्। हारकवान्। जातेः - वृक्षवान्। प्लक्षवान्। व्याघ्रवान्। सिंहवान्। सप्तम्यां च न तौ - दण्डा अस्यां शालायां सन्तीति॥ (एकाक्षरादित्यादेः प्रत्याख्यानभाष्यम्) यदि कृतो नेत्युच्यते, कार्यी - कार्यिक इति न सिध्यति। तथा जातेर्नेत्युच्यते, तण्डुली - तण्डुलिक इति न सिध्यति॥ एवं तर्हि नायं समुच्चयः - कृतश्च जातेश्चेति। किं तर्हि? जातिविशेषणं कृद्ग्रहणम् - कृद्या जातिरिति। कथं कारकवान्, हारकवान्? अनभिधानान्न भविष्यति॥ यद्येवं, नार्थोऽनेन कथं - स्ववान्, खवान्, वृक्षवान्, सिंहवान्, व्याघ्रवान्, प्लक्षवान्, दण्डा अस्यां शालायां सन्तीति? अनभिधानान्न भविष्यति॥ 5-2-116- व्रीह्यादिभ्यश्च (2134) (उपसंख्यानभाष्यम्) शिखादिभ्य इनिर्वाच्य इकन् यवखदादिषु॥ किं प्रयोजनम्? नियमार्थम्। इनिरेव शिखादिभ्यः, इकन्नेव यवखदादिभ्यः॥ (5779 प्रत्याख्यानवार्तिकम्॥ 1 ॥) - शिखायवखदादिभ्यो नियमस्यावचनं निवर्तकत्वात् - (भाष्यम्) शिखायवखदादिभ्यो नियमस्यावचनम्। किं कारणम्? निवर्तकत्वात्। किं निवर्तकम्? अनभिधानम्॥