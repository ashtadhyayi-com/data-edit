दाश्वान् साह्वान्मीढ्वांश्च (2449) (वार्तिकावतरणभाष्यम्) दाश्वानिति किं निपात्यते ? (5999 निपातनदर्शकवार्तिकम् ॥ 1 ॥) - दाशेर्वसौ द्वित्वेट्प्रतिषेधौ - दाशेर्वसौ द्वित्वेट्प्रतिषेधौ निपात्येते । दाश्वांसो दाशुषः सुतम् ॥ दाश्वान् । साह्वानिति किं निपात्यते ? (6000 निपातनदर्शकवार्तिकम् ॥ 2 ॥) - सहेर्दीर्घत्वं च - किं च ? द्वित्वेट्प्रतिषेधौ च । साह्वान् बलाहकः ॥ साह्वान् । मीढ्वानिति किं निपात्यते ? (6001 निपातनदर्शकवार्तिकम् ॥ 3 ॥) - मिहेर्ढत्वं च - यच्च पूर्वयोः । किञ्च पूर्वयोः ? द्वित्वेट्प्रतिषेधौ दीर्घत्वं च । मीढ्वस्तोकाय तनयाय मृडय । यथेयमिन्द्रमीढ्वः ॥ (आक्षेपभाष्यम्) मह्यर्थो वै गम्यते । कः पुनर्मह्यर्थः ? महिर्दानकर्मा । अतः किम् ? इत्वमपि निपात्यम् ॥ (6002 आक्षेपनिरांसवार्तिकम् ॥ 4 ॥) - मह्यर्थ इति चेन्मिहेस्तदर्थत्वात्सिद्धम् - मह्यर्थ इति चेन्मिहिरपि मह्यर्थे वर्तते । कथं पुनरन्योनामान्यस्यार्थे वर्तते । बह्वर्था अपि धातवो भवन्तीति ॥ अस्ति पुनरन्यत्रापि क्वचिन्मिहिर्मह्यर्थे वर्तते ? अस्तीत्याह  -  मिहेर्मेघः । मेघश्च कस्माद्भवति ? अपो ददातीति ॥ (6003 उपसंख्यानवार्तिकम् ॥ 5 ॥) - द्विर्वचनप्रकरणे कृञ्ञादीनां के - द्विर्वचनप्रकरणे कृञ्ञादीनां के उपसंख्यानं कर्तव्यम् । चक्रम्, चिक्लिदम्, चक्नसमिति ॥ कादिष्विति वक्तव्यम् । इहापि यथा स्यात्  -  बभ्रुः, ययुरिति ॥ (6004 उपसंख्यानवार्तिकम् ॥ 6 ॥) - चरिचलिपतिवदीनामच्याक् चाभ्यासस्य - चरिचलिपतिवदीनामचि द्वे भवत इति वक्तव्यम्, आक्चाभ्यासस्य । चराचरः, चलाचलः, पतापतः, वदावदः ॥ (6005 उपसंख्यानवार्तिकम् ॥ 7 ॥) - हन्तेर्घश्च - हन्तेर्घश्च वक्तव्यः । अचि द्वे भवतः, आक्चाभ्यासस्य । घनाघनः ॥ (6006 उपसंख्यानवार्तिकम् ॥ 8 ॥) - पाटेर्णिलुक्च दीर्घश्चाभ्यासस्योक्च - पाटयतेर्णिलुग् वक्तव्यः । अचि द्वे भवत इति वक्तव्यम्, दीर्घश्चाभ्यासस्य,ऊक्चागमः । पाटूपटः ॥ (6007 विप्रतिषेधवार्तिकम् ॥ 9 ॥) - द्विर्वचनं यणयवायावादेशाल्लोपोपधालोपणिलोपकिकिनोरुत्वेभ्यः - यण्  -  अयवायावादेश  -  आल्लोप  -  उपधालोप  -  णिलोप  -  किकिनोरुत्वेभ्यो द्विर्वचनं भवति पूर्वविप्रतिषेधेन ॥ द्विर्वचनस्यावकाशः  -  बिभिदतुः, बिभिदुः । यणादेशस्यावकाशः  -  दध्यत्र, मध्वत्र । इहोभयं प्राप्नोति  -  चक्रतुः, चक्रुरिति । अयवायावादेशानामवकाशः  -  चयनम्, चायकः, लवनम्, लावकः । द्विर्वचनस्य स एव । इहोभयं प्राप्नोति  -  चिचाय, चिचयिथ, लुलाव, लुलविथ । आल्लोपस्यावकाशः  -  गोदः, कम्बलदः । द्विर्वचनस्य स एव । इहोभयं प्राप्नोति  -  ययतुः, ययुः, तस्थतुः, तस्थुः । उपधालोपस्यावकाशः  -  श्लेष्मघ्नं मधु, पित्तघ्नं घृतम् । द्विर्वचनस्य स एव । इहोभयं प्राप्नोति  -  जग्मतुः, जग्मुः, जघ्नतुः, जघ्नुः । णिलोपस्यावकाशः  -  कारणा, हारणा । द्विर्वचनस्य स एव । इहोभयं प्राप्नोति  -  आटिटत्, आशिशत् । उत्वस्यावकाशः  -  निपूर्ताः पिण्डाः । द्विर्वचनस्य स एव । इहोभयं प्राप्नोति  -  मित्रावरुणौ ततुरिः, दूरे ह्यध्वा जगुरिः ॥ द्विर्वचनं भवति पूर्वविप्रतिषेधेन ॥ स तर्हि पूर्वविप्रतिषेधो वक्तव्यः । न वक्तव्यः । इष्टवाची परशब्दः । विप्रतिषेधे परं यदिष्टं तद्भवतीति ॥ (6008 विप्रतिषेधवार्तिकम् ॥ 10 ॥) - द्विर्वचनात् प्रसारणात्वधात्वादिविकाररीत्वेत्त्वेत्त्वोत्त्वगुणवृद्धिविधयः - द्विर्वचनात् प्रसारण  -  आत्व  -  धात्वादिविकार  -  रीत्व  -  इर्त्त्व  -  इत्त्वोत्त्व  -  गुणवृद्धिविधयो भवन्ति विप्रतिषेधेन । द्विर्वचनस्यावकाशः  -  बिभिदतुः, बिभिदुः । संप्रसारणस्यावकाशः -इष्टम्, सुप्तम् । इहोभयं प्राप्नोति  -  इर्जतुः, इर्जुरिति । नैतदस्ति । अस्त्वत्र द्विर्वचनम्, द्विर्वचने कृते परस्य रूपस्य कितीति भविष्यति, पूर्वस्य लिट्यभ्यासस्योभयेषाम् [[6.1.17]] इति । इदं तर्हि  -  सोषुप्यते । इदं चाप्युदाहरणम्  -  इर्जतुः, इर्जुः . ननु चोक्तमस्त्वत्र द्विर्वचनम्, द्विर्वचने कृते परस्य रूपस्य कितीति भविष्यति, पूर्वस्य लिट्यभ्यासस्योभयेषामिति । न सिद्ध्यति । न संप्रसारणे संप्रसारणम् (37) इति प्रतिषेधः प्राप्नोति । अकारेण व्यवहितत्वान्न भविष्यति । (एकादेशे कृते नास्ति व्यवधानम् । एकादेशः पूर्वविधौ स्थानिवद्भवतीति स्थानिवद्भावाद्व्यवधानमेव ।) एवं तर्हि समानाङ्गग्रहणं तत्र चोदयिष्यति ॥ आत्वस्यावकाशः  -  ग्लाता, म्लाता । द्विर्वचनस्य स एव । इहोभयं प्राप्नोति  -  जग्ले, मम्ले ॥ धात्वादिविकाराणामवकाशः  -  नमति, सिञ्चति । द्विर्वचनस्य स एव । इहोभयं प्राप्नोति  -  ननाम, सिषेच, सस्नौ ॥ रीत्वस्यावकाशः  -  मात्रीयति, पित्रीयति । द्विर्वचनस्य स एव । इहोभयं प्राप्नोति  -  चेक्रीयते, जेह्रीयते ॥ इर्त्वस्यावकाशः  -  पीयते, गीयते । द्विर्वचनस्य स एव । इहोभयं प्राप्नोति  -  पेपीयते, जेगीयते ॥ इत्वोत्वयोरवकाशः  -  आस्तीर्णम्, निपूर्ताः । द्विर्वचनस्य स एव । इहोभयं प्राप्नोति  -  आतेस्तीर्यते, निपोपूर्यते ॥ गुणवृद्ध्योरवकाशः  -  चेता, गौः । द्विर्वचनस्य स एव । इहोभयं प्राप्नोति  -  चिचाय, चिचयिथ, लुलाव, लुलविथ । नैतदस्ति प्रयोजनम् । अस्त्वत्र द्विर्वचनम्, द्विर्वचने कृते परस्य रूपस्य गुणवृद्धी भविष्यतः । इदं तर्हि प्रयोजनम्  -  इयाय, इययिथ । ननु चात्राप्यस्तु द्विर्वचनम्, द्विर्वचने कृते परस्य रूपस्य गुणवृद्धी भविष्यतः । न सिद्ध्यति । अन्तरङ्गत्वात्सवर्णदीर्घत्वं प्राप्नोति । वार्णादाङ्गं बलीय इति गुणवृद्धी भविष्यतः । किं वक्तव्यमेतत् ? न हि । कथमनुच्यमानं गंस्यते ? आचार्यप्रवृत्तिर्ज्ञापयति  -  वार्णादाङ्गं बलीयो भवतीति यदयं अभ्यासस्यासवर्णे [[6.4.78]] इत्यसवर्णग्रहणं करोति । कथं कृत्वा ज्ञापकम् ? न ह्यन्तरेण गुणवृद्धी असवर्णपरोऽभ्यासो भवति । नैतदस्ति ज्ञापकम् । अर्त्यर्थमेतत्स्यात् । इयृतः, इयृथः, उवोण, उवोणिथ । यत्तर्हि दीर्घ इणः किति [[7.4.69]] इति दीर्घत्वं शास्ति । एतस्याप्यस्ति वचने प्रयोजनम् । किम् ? सवर्णदीर्घबाधनार्थमेतत्स्यात् । स यथैव तर्हि सवर्णदीर्घत्वं बाधते, एवं यणादेशमपि बाधेत । एवं तर्हि यणादेशे योगविभागः करिष्यते । इदमस्ति  -  इणो यण् भवति । ततः  -  एरनेकाचः । एश्चानेकाच इणो यण्भवति । ततः  -  असंयोगपूर्वस्य, एरनेकाच इत्येव ॥ असवर्णग्रहणमेव तर्हि ज्ञापकम् । ननु चोक्तर्मत्यर्थमेतत्स्यादिति । नैकमुदाहरणमसवर्णग्रहणं प्रयोजयति ॥ एवमपि स्थानिवद्भावादियङ्न प्राप्नोति । अथ सत्यपि विप्रतिषेधे यावता स्थानिवद्भावः कथमिवैतत्सिद्ध्यति  -  कस्मादेवात्र न भवति ? योऽनादिष्टादचः पूर्वस्तस्य विधिं प्रति स्थानिवद्भावः । आदिष्टाच्चैषोऽचः पूर्व इति ॥ इति श्रीमद्भगवत्पतञ्जलिविरचिते व्याकरणमहाभाष्ये षष्ठाध्यायस्य प्रथमे पादे प्रथममाह्निकम् ॥