ष्यङः संप्रसारणं पुत्रपत्योस्तत्पुरुषे (2450) (सम्प्रसारणाधिकरणम्) (6009 अतिप्रसङ्गापादकवार्तिकम् ॥ 1 ॥) - ष्यङः संप्रसारणे पुत्रपत्योस्तदादावतिप्रसङ्गः - ष्यङः संप्रसारणे पुत्रपत्योस्तदादावतिप्रसङ्गो भवति । पुत्रपत्यादौ संप्रसारणं प्राप्नोति । कारीषगन्ध्यापुत्रकुलम्, कारीषगन्ध्यापतिकुलम् ॥ (6010 अतिप्रसङ्गाक्षेपवार्तिकम् ॥ 2 ॥) - वर्णग्रहणात्सिद्धम् - वर्णग्रहण एतद्भवति  -  यस्मिन् विधिस्तदादाविति, न चेदं वर्णग्रहणम् ॥ (6011 प्रत्याक्षेपवार्तिकम् ॥ 3 ॥) - वर्णग्रहण इति चेत्तदन्तप्रतिषेधः - वर्णग्रहण इति चेत्तदन्तस्य प्रतिषेधो वक्तव्यः । पुत्रपत्यन्ते संप्रसारणं प्राप्नोति । कारीषगन्ध्यापरमपुत्रः, कारीषगन्ध्यापरमपतिः, कौमुदगन्ध्यापरमपुत्रः, कौमुदगन्ध्यापरमपतिः । किं कारणम् ? यत्र हि तदादिविधिर्नास्ति तदन्तविधिना तत्र भवितव्यम् ॥ (6012 प्रत्याक्षेपनिरासवार्तिकम् ॥ 4 ॥) - सिद्धं तूत्तरपदवचनात् - सिद्धमेतत् । कथम् ? उत्तरपदवचनात् । पुत्रपत्योरुत्तरपदयोरिति वक्तव्यम् । तत्तर्हि वक्तव्यम् ? न वक्तव्यम् । पूर्वपदमुत्तरपदमिति संबन्धिशब्दावेतौ । सति पूर्वपद उत्तरपदं भवति, सति चोत्तरपदे पूर्वपदमिति, न चात्र पुत्रपती उत्तरपदे ॥ इहापि तर्हि न प्राप्नोति -कारीषगन्धीपुत्रः, कारीषगन्धीपतिरिति । किं कारणम् ? पूर्वपदमित्युच्यते, न ह्यत्र ष्यङ् पूर्वपदमस्ति, ष्यङन्तमेतत्पूर्वपदम् । कथम् ? प्रत्ययग्रहणे यस्मात्स तदादेर्ग्रहणं भवतीति ॥ यदि प्रत्ययग्रहणे यस्मात्स तदादेर्ग्रहणं भवतीत्युच्यते, परमकारीषगन्धीपुत्रः  -  परमकारीषगन्धीपतिरिति न सिद्ध्यति । प्रत्ययग्रहणे यस्मात्स तदादेर्ग्रहणं भवत्यस्त्रीप्रत्ययेनेति ॥ यद्यस्त्रीप्रत्ययेनेत्युच्यते, अतिक्रान्तः कारीषगन्ध्यामतिकारीषगन्ध्यः, तस्य पुत्रः  -  अतिकारीषगन्ध्यपुत्रः, अतिकारीषगन्ध्यपतिः  -  इत्यत्रापि प्राप्नोति । अस्त्रीप्रत्ययेनानुपसर्जनेन । यो ह्युपसर्जनं स्त्रीप्रत्ययो भवत्येषा तत्र परिभाषा  -  प्रत्ययग्रहणे यस्मात्स तदादेर्ग्रहणं भवतीति ॥ (अतिप्रसङ्गापादकभाष्यम्) ष्यङन्ते यावन्तो यणस्तेषां सर्वेषां संप्रसारणं प्राप्नोति । वाराहीपुत्रः, तार्णकर्णीपुत्रः । तत्राप्रत्ययस्थस्य प्रतिषेधो वक्तव्यः ॥ (6013 अतिप्रसङ्गापोहवार्तिकम् ॥ 5 ॥) - यथागृहीतस्यादेशवचनादप्रत्ययस्थे सिद्धम् - निर्दिश्यमानस्यादेशा भवन्तीत्येवमप्रत्ययस्थस्य न भविष्यति ॥ (6014 अतिप्रसङ्गापोहे सिद्धान्तवार्तिकम् ॥ 6 ॥) - अनन्त्यविकारेऽन्त्यसदेशस्य वा - अथवा  -  अनन्त्यविकारेऽन्त्यसदेशस्य कार्यं भवतीत्येषा परिभाषा कर्तव्या ॥ कः पुनरत्र विशेषः  -  एषा वा परिभाषा क्रियेत, अप्रत्ययस्थस्य वा प्रतिषेध उच्येत ? अवश्यमेषा परिभाषा कर्तव्या, बहून्येतस्याः परिभाषायाः प्रयोजनानि । कानि ? (6015 परिभाषाप्रयोजनवार्तिकम् ॥ 7 ॥) - प्रयोजनं न संप्रसारणे संप्रसारणम् - न संप्रसारणे संप्रसारणम् [[6.1.37]] इत्येतन्न वक्तव्यं भवति । कथं व्यधेर्विद्ध इति ? अनन्त्यविकारेऽन्त्यसदेशस्य कार्यं भवतीति न दोषो भवति । नैतदस्ति प्रयोजनम् । क्रियते न्यास एव ॥ (6016 परिभाषाप्रयोजनवार्तिकम् ॥ 8 ॥) - सान्तमहतो दीर्घत्वे - सान्तमहतो दीर्घत्वे प्रयोजनम् । पयांसि, यशांसि । प इत्यस्यापि प्राप्नोति । अनन्त्यविकारेऽन्त्यसदेशस्य कार्यं भवतीति दोषो न भवति ॥ एतदपि नास्ति प्रयोजनम् । नोपधायाः [[6.4.7]] इति तत्र वर्तते ॥ एवमप्यनांसि मनांसीत्यत्रापि प्राप्नोति । सान्तसंयोगेनोपधां विशेषयिष्यामः  -  सान्तसंयोगस्य नोपधाया इति ॥ एवमपि हंसशिरांसि  -  ध्वंसशिरांसि  -  अत्रापि प्राप्नोति । नैष दोषः । हम्मतेः हंसः । कः पुनराह  -  हम्मतेर्हंस इति ? किं तर्हि ? हन्तेर्हंसः, हन्त्यध्वानमिति ॥ एवं तर्हि सर्वनामस्थान इति वर्तते । सर्वनामस्थानपरतया सान्तसंयोगं विशेषयिष्यामः, सान्तसंयोगेन नोपधाम्  -  सर्वनामस्थानपरस्य सान्तसंयोगस्य नोपधाया इति ॥ (6017 प्रयोजनवार्तिकम् ॥ 9 ॥) - अन्कारान्तस्योल्लोपे - अन्कारान्तस्याल्लोपे प्रयोजनम् । तक्ष्णा, तक्ष्णे  -  इति त इत्यत्रापि प्राप्नोति । अनन्त्यविकारेऽन्त्यसदेशस्य कार्यं भवतीति न दोषो भवति ॥ एतदपि नास्ति प्रयोजनम् । अनाऽकारं विशेषयिष्यामः  -  अनो योऽकार इति ॥ एवमप्यनसा, अनसे  -  इत्यत्रापि प्राप्नोति । अन्कारेणाङ्गं विशेषयिष्यामः, अना अकारम्  -  अन्कारान्तस्याङ्गस्यानो योऽकार इति ॥ एवमप्यनस्तक्ष्णा, अनस्तक्ष्णे  -  इत्यत्रापि प्राप्नोति । एवं तर्हि कार्यकालं संज्ञापरिभाषम् यत्र कार्यं तत्रोपस्थितं द्रष्टव्यम् । भस्येति तत्रोपस्थितमिदं भवति यचि भम् [[1.4.18]] इति तत्र यजादिपरतयाऽन्कारं विशेषयिष्यामः, अनाऽकारम्  -  यजादिपरस्यानो योऽकार इति ॥ (6018 प्रयोजनवार्तिकम् ॥ 10 ॥) - मृजेर्वृद्धिविधौ - मृजेर्वृद्धिविधौ प्रयोजनम् । न्यमार्ट् । अटोऽपि वृद्धिः प्राप्नोति । अनन्त्यविकारेऽन्त्यसदेशस्य कार्यं भवतीति न दोषो भवति ॥ एतदपि नास्ति प्रयोजनम् । यथापरिभाषितं इको गुणवृद्धी [[1.1.3]] इति, इक एव वृद्धिर्भविष्यति ॥ एवमपि मिमार्जिषतीत्यत्र प्राप्नोति । अस्तु । अभ्यासनिर्ह्रासेन ह्रस्वो भविष्यति ॥ (6019 प्रयोजनवार्तिकम् ॥ 11 ॥) - वसोः संप्रसारणे च - वसोः संप्रसारणे च प्रयोजनम् । विदुषः पश्य । विदिवकारस्यापि प्राप्नोति । अनन्त्यविकारेऽन्त्यसदेशस्येति न दोषो भवति ॥ एतदपि नास्ति प्रयोजनम् । न संप्रसारणे संप्रसारणम् [[6.1.37]] इति प्रतिषेधो भविष्यति । इद्कारेण व्यवहितत्वान्न प्राप्नोति । एवं तर्हि निर्देश्यमानस्यादेशा भवन्तीति न भविष्यति ॥ (6020 प्रयोजनवार्तिकम् ॥ 12 ॥) - युवादीनाञ्च - युवादीनां च संप्रसारणे प्रयोजनम् । यूनः, यूना, यूने । यकारस्यापि प्राप्नोति । अनन्त्यविकारेऽन्त्यसदेशस्येति न दोषो भवति ॥ एतदपि नास्ति प्रयोजनम् । न संप्रसारणे संप्रसारणम् इति न भविष्यति । उकारेण व्यवहितत्वान्न प्राप्नोति । एकादेशे कृते नास्ति व्यवधानम् । एकादेशः पूर्वविधौ स्थानिवद्भवतीति स्थानिवद्भावाद्व्यवधानमेव । एवं तर्हि समानाङ्गग्रहणं तत्र चोदयिष्यति ॥ (6021 प्रयोजनवार्तिकम् ॥ 13 ॥) - र्वोरुपधाग्रहणं च - र्वोश्चोपधाग्रहणं न कर्तव्यं भवति  -  र्वोरुपधाया दीर्घ इकः [[8.2.76]] इति । इह कस्मान्न भवति  -  अबिभर्भवान् ? अनन्त्यविकारेऽन्त्यसदेशस्येति न दोषो भवति ॥ एतदपि नास्ति प्रयोजनम् । क्रियते न्यास एव ॥ (6022 अनन्त्यविकारेतिस्वीकारे दोषापादकवार्तिकम् ॥ 14 ॥) - आदित्यदादिविधिसंयोगादिलोपकुत्वढत्वभष्भावषत्वणत्वेष्वतिप्रसङ्गः - आदिविधावतिप्रसङ्गो भवति । धात्वादेः षः सः [[6.1.14]] णो नः (65) इहैव स्यात्  -  नेता, सोता । इह न स्यात्  -  नमति, सिञ्चतीति । आदि ॥ त्यदादिविधि । इहैव स्यात्  -  तद्, सः । त्यद्, स्यः  -  इत्यत्र न स्यात् । त्यदादिविधि ॥ संयोगादिलोप । इहैव स्यात्  -  मङ्क्ता । मङ्क्तव्यमित्यत्र न स्यात् । संयोगादिलोप ॥ कुत्व । इहैव स्यात्  -  पक्ता । पक्तव्यमित्यत्र न स्यात् । कुत्व ॥ ढत्व । इहैव स्यात्  -  लेढा । लेढव्यमित्यत्र न स्यात् । ढत्व ॥ भष्भाव । इहैव स्यात्  -  अभुत्सि । अभुत्सातामित्यत्र न स्यात् । भष्भाव ॥ षत्व । इहैव स्यात्  -  द्रष्टा । द्रष्टव्यमित्यत्र न स्यात् । षत्व ॥ णत्व । इहैव स्यात्  -  माषवापेण । माषवापाणामित्यत्र न स्यात् । णत्व ॥ (परिभाषाविषये सिद्धान्तभाष्यम्) एते दोषाः समा भूयांसो वा, तस्मान्नार्थोऽनया परिभाषया ॥ न हि दोषाः सन्तीति परिभाषा न वक्तव्या, लक्षणं वा न प्रणेयम् । न हि भिक्षुकाः सन्तीति स्थाल्यो नाधिश्रीयन्ते । न च मृगाः सन्तीति यवा नोप्यन्ते । दोषाः खल्वपि साकल्येन परिगणिताः । प्रयोजनानामुदाहरणमात्रम् । कुत एतत् ? न हि दोषाणां लक्षणमस्ति । तस्माद्यान्येतस्याः परिभाषायाः प्रयोजनानि तदर्थमेषा परिभाषा कर्तव्या, प्रतिविधेयं दोषेषु । इदं प्रतिविधीयते  -  (6023 परिभाषादोषनिरासवार्तिकम् ॥ 15 ॥) - उदात्तनिर्देशात् सिद्धम् - यत्रैषा परिभाषेष्यते तत्रोदात्तनिर्देशः कर्तव्यः । ततो वक्तव्यम्  -  अनन्त्यविकारेऽन्त्यसदेशस्य कार्यं भवत्युदात्तनिर्देश इति ॥ (परिभाषाऽर्थबोधकभाष्यम्) स तर्ह्युदात्तनिर्देशः कर्तव्यः । न कर्तव्यः । यत्रैवान्त्यसदेशश्चानन्त्यसदेशश्च युगपत्समवस्थितौ तत्रैषा परिभाषा भवति, दोषेषु च  -  अन्यत्रान्त्यसदेशः, अन्यत्रानन्त्यसदेशः । प्रयोजनेषु पुनस्तत्रैवान्त्यसदेशश्चानन्त्यसदेशश्च ॥ तथाजातीयकानि खल्वत्याचार्येण प्रयोजनानि पठितानि, यान्युभयवन्ति भवन्ति । इदमेकं यथा दोषास्तथा र्वोरुपधाग्रहणमिति । अविभर्भवान् । तच्चापि क्रियते न्यास एव ॥