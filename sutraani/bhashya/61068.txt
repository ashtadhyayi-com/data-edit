हल्ङ्याब्भ्यो दीर्घात्सुतिस्यपृक्तं हल् (2505) (वार्तिकावतरणभाष्यम्) यदि पुनरयमपृक्तलोपः संयोगान्तलोपो विज्ञायेत । किं कृतं भवति ? द्विहलपृक्तग्रहणं तिस्योश्च ग्रहणं न कर्तव्यं भवति ॥ (6085 सूत्रप्रयोजनवार्तिकम् ॥ 1 ॥)  - हलन्तादपृक्तलोपः संयोगान्तलोपश्चेन्नलोपाभावो यथा पचन्निति - हलन्तादपृक्तलोपः संयोगान्तलोपश्चेन्नलोपाभावः  -  राजा, तक्षा । संयोगान्तलोपस्यासिद्धत्वान्नलोपो न प्राप्नोति । यथा  -  पचन्  -  इति । तद्यथा  -  पचन्, यजन्  -  इत्यत्र संयोगान्तलोपस्यासिद्धत्वान्नलोपो न भवति ॥ (वार्तिकोक्तप्रयोजनान्यथासिद्धबोधकभाष्यम्) नैष दोषः । आचार्यप्रवृत्तिर्ज्ञापयति  -  सिद्धः संयोगान्तलोपो नलोपे  -  इति, यदयं न ङिसंबुद्ध्योः [[8.2.8]] इति संबुद्धौ प्रतिषेधं शास्ति । इहापि तर्हि प्राप्नोति  -  पचन्, यजन् । तुल्यजातीयस्य ज्ञापकं भवति । कश्च तुल्यजातीयः ? यः संबुद्धावनन्तरः ॥ (6086 सूत्रप्रयोजनवार्तिकम् ॥ 2 ॥) - वस्वादिषु दत्वं संयोगादिलोपबलीयस्त्वात् - वस्वादिषु दत्वं च न सिध्यति । उखास्रत्, पर्णध्वत् । किं कारणम् ? संयोगादिलोपबलीयस्त्वात् । संयोगान्तलोपात्संयोगादिलोपो बलीयानिति ॥ (6087 संयोगादिलोपबलीयस्त्वबोधकवार्तिकम् ॥ 3 ॥) - यथा कूटतडिति - तद्यथा  -  कूटतट्, काष्ठतट्  -  इत्यत्र संयोगान्तलोपात्संयोगादिलोपो बलीयान् भवति ॥ ननु च दत्वे कृते न भविष्यति । असिद्धं दत्वम्, तस्यासिद्धत्वात् प्राप्नोति । सिद्धकाण्डे पठितं वस्वादिषु दत्वं सौ दीर्घत्व इति । तत्रसौ दीर्घत्वग्रहणं न करिष्यते । वस्वादिषु दत्वं सिद्धमित्येव ॥ एवमप्यपदान्तत्वान्न प्राप्नोति । अथ सावपि पदं भवति । राजा, तक्षा  -  नलोपे कृते विभक्तेः श्रवणं प्राप्नोति । सैषोभयतस्पाशा रज्जुर्भवति ॥ (6088 एकदेश्युपसंख्यानवार्तिकम् ॥ 4 ॥) - रात्तलोपो नियमवचनात् - रात्तस्य लोपो वक्तव्यः । अबिभर्भवान्, अजागर्भवान् । किं पुनः कारणं न सिध्यति ? नियमवचनात् । रात्सस्य [[8.2.24]] इत्येतस्मान्नियमान्न प्राप्नोति ॥ नैष दोषः । रात्सस्य इत्यत्र तकारोऽपि निर्दिश्यते । यद्येवम्, कीर्तयतेरप्रत्ययः  -  कीः इति प्राप्नोति, कीर्त् इति चेष्यते । यथा लक्षणमप्रयुक्ते ॥ (6089 उपसंख्यानवार्तिकम् ॥ 5 ॥) - रोरुत्वं च - रोश्चोत्त्वं वक्तव्यम् । अभिनोऽत्र, अच्छिनोऽत्र । संयोगान्तलोपस्यासिद्धत्वात् । अतोऽति इत्युत्वं न प्राप्नोति ॥ (6090 उपसंख्यानानर्थक्यबोधकवार्तिकम् ॥ 6 ॥) - न वा संयोगान्तलोपस्योत्वे सिद्धत्वात् - न वा वक्तव्यम् । किं कारणम् । संयोगान्तलोपस्योत्त्वे सिद्धत्वात् । संयोगान्तलोप उत्त्वे सिद्धो भवति ॥ (6091 आनर्थक्ये दृष्टान्तवार्तिकम् ॥ 7 ॥) - यथा हरिवो मेदिनमिति - तद्यथा  -  हरिवो मेदिनं त्वा  -  इत्यत्र संयोगान्तलोप उत्वे सिद्धो भवति ॥ (सूत्रप्रयोजने सिद्धान्तभाष्यम्) स एव तर्हि दोषः  -  सैषोभयतस्पाशेति । तस्मादशक्यो हलपृक्तलोपः संयोगान्तलोपो विज्ञातुम् । न चेद्विज्ञायते, द्विहलपृक्तग्रहणं तिस्योश्च ग्रहणं कर्तव्यमेव ॥