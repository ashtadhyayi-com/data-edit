वान्तो यि प्रत्यये (2516) (आयाद्यादेशाधिकरणम्) (6109 पूर्वपक्षिवार्तिकम् ॥ 1 ॥) - वान्तादेशे स्थानिनिर्देशः - वान्तादेशे स्थानिनिर्देशः कर्तव्यः । ओकारौकारयोरिति वक्तव्यम् । एकारैकारयोर्मा भूदिति ॥ (वार्तिकप्रत्याख्यानभाष्यम्) स तर्हि वक्तव्यः । न वक्तव्यः । वान्तग्रहणं न करिष्यते । एचो यि प्रत्ययेऽयादयो भवन्तीत्येव सिद्धम् । यदि वान्तग्रहणं न क्रियते  -  चेयम् जेयम्  -  इत्यत्रापि प्राप्नोति । क्षय्यजय्यौ शक्यार्थे [[6.1.81]] इत्येतन्नियमार्थं भविष्यति  -  क्षिज्योरेवैचेति । तयोस्तर्हि शक्यार्थादन्यत्रापि प्राप्नोति  -  क्षेयं पापम्, जेयो वृषल इति । उभयतो नियमो विज्ञास्यते  -  क्षिज्योरेवैचः, तयोश्च शक्यार्थ एव  -  इति । इहापि तर्हि नियमान्न प्राप्नोति  -  लव्यम्, पव्यम्, अवश्यलाव्यम्, अवश्यपाव्यम् । तुल्यजातीयस्य नियमः । कश्च तुल्यजातीयः ? यथाजातीयकः क्षिज्योरेच् । कथं जातीयकः क्षिज्योरेच् ? एकारः । एवमपि रायमिच्छति -रैयति, अत्रापि प्राप्नोति । रायिश्छान्दसः, दृष्टानुविधिश्छन्दसि भवति ॥ (6110 उपसंख्यानवार्तिकम् ॥ 2 ॥) - गोर्यूतौ छन्दसि - गोर्यूतौ छन्दस्युपसंख्यानं कर्तव्यम् । आ नो मित्रावरुणा घृतैर्गव्यूतिमुक्षतम् । गोयूतिमित्येवान्यत्र ॥ (6111 उपसंख्यानवार्तिकम् ॥ 3 ॥)  - अध्वपरिमाणे च - अध्वपरिमाणे च गोर्यूतावुपसंख्यानं कर्तव्यम् । गव्यूतिमध्वानं गतः । गोयूतिमित्येवान्यत्र ॥