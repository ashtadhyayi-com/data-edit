भय्यप्रवय्ये च च्छन्दसि (2520) (6112 उपसंख्यानवार्तिकम् ॥ 1 ॥) - भय्यादिप्रकरणे हृदय्या उपसंख्यानम् - भय्यादिप्रकरणे हृदय्या उपसंख्यानं कर्तव्यम् । हृदय्या आपः ॥ (6113 उपसंख्यानवार्तिकम् ॥ 2 ॥) - अव् शरस्य च - अवादेशो भवतीति वक्तव्यम् । शरस्य च हृदस्य चातोऽव्वक्तव्यः । हृदव्या आपः । शरव्या वै तेजनम् । शरव्यस्य पशूनभिघातकः स्यात् ॥ (6114 शरब्यशब्दस्यान्यथासिद्धिकथनवार्तिकम् ॥ 3 ॥) - शरुवृत्ताद्वा सिद्धम् - शरुवृत्ताद्वा पुनः सिद्धमेतत् ॥ (6115 वार्तिकम् ॥ 4 ॥) - ऋञ्जती शरुः इत्यपि दृश्यते - ऋञ्जती शरुरित्यपि शरुशब्दप्रवृत्तिर्दृश्यते ॥ (6116 वार्तिकम् ॥ 5 ॥) - शरुहस्त इति च लोके - शरुहस्त इति च लोके शरहस्तमुपाचरन्ति ॥