एकः पूर्वपरयोः (2521) (एकादेशाधिकरणम्) (वार्तिकावतरणभाष्यम्) एकवचनं किमर्थम् ? (6117 पदकृत्यवार्तिकम् ॥ 1 ॥) - एकवचनं पृथगादेशप्रतिषेधार्थम् - एकवचनं क्रियते, एक आदेशो यथा स्यात्, पृथगादेशो मा भूदिति ॥ (6118 एकपदानुपयोगप्रकथनवार्तिकम् ॥ 2 ॥) - न वा द्रव्यवत्कर्मचोदनायां द्वयोरेकस्याभिनिर्वृत्तेः - न वा एतत्प्रयोजनम् । किं कारणम् ? द्रव्यवत्कर्मचोदनायां द्वयोरेकस्याभिनिर्वृत्तेरेक आदेशो भविष्यति । तद्यथा  -  द्रव्येषु कर्मचोदनायां द्वयोरेकस्याभिनिर्वृत्तिर्भवति । अनयोः पूलयोः कटं कुरु, अनयोर्मृत्पिण्डयोर्घटं कुरु  -  इति । न चोच्यते एकमिति, एकं चासौ करोति ॥ किं पुनः कारणं द्रव्येषु कर्मचोदनायां द्वयोरेकस्याभिनिर्वृत्तिर्भवति ? (6119 एकपदानुपयोगसमर्थकवार्तिकम् ॥ 3 ॥) - तच्चैकवाक्यभावात् - एकवाक्यभावाद्द्रव्येषु कर्मचोदनायां द्वयोरेकस्याभिनिर्वृत्तिर्भवति । आतश्चैकवाक्यभावाद्व्याकरणेऽपि ह्यन्यत्र द्वयोः स्थानिनोरेक आदेशो भवति  -  ज्वरत्वरस्रिव्यविमवामुपधायाश्च [[6.4.20]] भ्रस्जोरोपधयोरमन्यतरस्याम् [[6.4.47]] इति ॥ (लौकिकदृष्टान्तेनाक्षेपभाष्यम्) यत्तावदुच्यते  -  एकवाक्यभावान्  -  इति । तन्न । अर्थात् प्रकरणाद्वा लोके द्वयोरेकस्याभिनिर्वृत्तिर्भवति । अर्थो वाऽस्यैकेन भवति, प्रकृतं वा तत्र भवति  -  इदमेकमेव कर्तव्यमिति । आतश्चार्थाद्वा प्रकरणाद्वा व्याकरणेऽपि ह्यन्यत्र द्वयोः स्थानिनोर्द्वावादेशौ भवतः  -  रदाभ्यां निष्ठातो नः पूर्वस्य च दः [[8.2.42]] उभौ साभ्यासस्य [[8.2.21]] इति ॥ कथं यत्तदुक्तं  -  व्याकरणेऽपि हि अन्यत्र द्वयोः स्थानिनोरेक आदेशो भवति  -  ज्वरत्वरस्रिव्यविमवामुपधायाश्च भ्रस्जो रोपधयोरमन्यतरस्याम् इति ? इह तावत्  -  ज्वरत्वरस्रिव्यविमवामुपधायश्चेति, स्तां द्वावूठौ नास्ति दोषः, सवर्णदीर्घत्वेन सिद्धम् । इह  -  भ्रस्जो रोपधयोरमन्यतरस्याम् इति, वक्ष्यति ह्येतत्  -  भ्रस्जो रोपधयोर्लोप आगमो रम्विधीयत इति ॥ (समाधानभाष्यम्) यदुच्यते  -  अर्थात् प्रकरणाद्वेति, तन्न । किं कारणम् ? एकवाक्यभावादेव लोके द्वयोरेकस्याभिनिर्वृत्तिर्भवति । आतश्चैकवाक्यभावात् । अङ्ग हि भवान् ग्राम्यं पांसुरपादमप्रकरणज्ञमागतं ब्रवीतु  -  अनयोः पूलयोः कटं कुरु, अनयोर्मृत्पिण्डयोर्घटं कुरु  -  इति । एकमेवासौ करिष्यति ॥ कथं यदुक्तं  -  व्याकरणेऽपि ह्यन्यत्र द्वयोः स्थानिनोर्द्वावादेशौ भवतः  -  रदाभ्यां निष्ठातो नः पूर्वस्य च दः उभौ साभ्यासस्य इति ? इह तावत्  -  रदाभ्यां निष्ठातो नः, पूर्वस्य च दः  -  इति द्वे वाक्ये । कथम् ? योगविभागः करिष्यते  -  रदाभ्यां निष्ठातो नः ततः पूर्वस्य च दः इति । इहापि  -  उभौ साभ्यासस्य इति, उभौग्रहणसार्मथ्याद् द्वावादेशौ भविष्यतः ॥ (6120 लौकिकदृष्टान्तेनाक्षेपवार्तिकम् ॥ 4 ॥) - तत्रावयवे शास्त्रार्थसम्प्रत्ययो यथा लोके - तत्रावयवे शास्त्रार्थसम्प्रत्ययः प्राप्नोति, यथा लोके । तद्यथा लोके  -  वसन्ते ब्राह्मणोऽग्नीनादधीत इति सकृदाधाय कृतः शास्त्रार्थ इति कृत्वा पुनः प्रवृत्तिर्न भवति । गर्भाष्टमे ब्राह्मण उपनेयः इति सकृदुपनीय कृतः शास्त्रार्थ इति कृत्वा पुनः प्रवृत्तिर्न भवति । तथा त्रिर्हृदयङ्गमाभिरदि्भरशब्दाभिरुपस्पृशेत् इति सकृदुपस्पृश्य कृतः शास्त्रार्थ इति कृत्वा पुनः प्रवृत्तिर्न भवति । एवमिहापि खट्वेन्द्रे कृतः शास्त्रार्थ इति कृत्वा मालेन्द्रादिषु न स्यात् ॥ (6121 लौकिकदृष्टान्तेन समाधानवार्तिकम् ॥ 5 ॥) - सिद्धं तु धर्मोपदेशनेऽनवयवविज्ञानाद् यथा लौकिकवैदिकेषु - सिद्धमेतत् । कथम् ? धर्मोपदेशनमिदं शास्त्रम्, धर्मोपदेशने चास्मिञ्ञ्छास्त्रेऽनवयवेन शास्त्रार्थः संप्रतीयते, यथा लौकिकवैदिकेषु च कृतान्तेषु ॥ लोके तावत्  -  ब्राह्मणो न हन्तव्यः, सुरा न पेया  -  इति, ब्राह्मणमात्रं न हन्यते, सुरामात्रं च न पीयते । यदि चावयवेन शास्त्रार्थसंप्रत्ययः स्यात्, एकं च ब्राह्मणमहत्वैकां च सुरामपीत्वाऽन्यत्र कामचारः स्यात् । तथा  -  पूर्ववया ब्राह्मणः प्रत्युत्थेयः इति, पूर्ववयोमात्रं प्रत्युत्थीयते । यदि चावयवेन शास्त्रार्थसंप्रत्ययः स्यात्, एकं पूर्ववयसं प्रत्युत्थायान्यत्र कामचारः स्यात् ॥ तथा  -  वेदे खल्वपि वसन्ते ब्राह्मणोऽग्निष्टोमादिभिः क्रतूभिर्यजेतेति, अग्न्याधाननिमित्तं वसन्ते वसन्ते इज्यते । यदि चावयवेन शास्त्रार्थसंप्रत्ययः स्यात्, सकृदिष्ट्वा पुनरिज्यायां न प्रवर्तेत ॥ (द्विविधदृष्टान्तव्यवस्थापकभाष्यम्) उभयथेह लोके दृश्यते  -  अवयवेनापि शास्त्रार्थसंप्रत्ययः, अनवयवेनापि । कथं पुनरिदमुभयं लभ्यते ? लभ्यमित्याह । कथम् ? इह तावत्  -  वसन्ते ब्राह्मणोऽग्नीनादधीतेति, अग्न्याधानं यज्ञमुखप्रतिपत्त्यर्थम् । सकृदाधाय कृतः शास्त्रार्थःउप्रतिपन्नं यज्ञमुखमिति कृत्वा पुनः प्रवृर्तिर्न भवति । अतोऽत्रावयवेन शास्त्रार्थः संप्रतीयते । तथा  -  गर्भाष्टमे ब्राह्मण उपनेय इति, उपनयनं संस्कारार्थम् । सकृच्चासावुपनीतः संस्कृतो भवति । अतोऽत्राप्यवयवेन शास्त्रार्थः संप्रतीयते । तथा  -  त्रिर्हृदयङ्गमाभिरदि्भरशब्दाभिरुपस्पृशेदिति, उपस्पर्शनं शौचार्थम् । सकृच्चासावुपस्पृश्य शुचिर्भवति । अतोऽत्राप्यवयवेन शास्त्रार्थः संप्रतीयते ॥ इहेदानीम्  -  ब्राह्मणो न हन्तव्यः  -  सुरा न पेयेति, ब्राह्मणवधे सुरापाने च महान् दोष उक्तः । स ब्राह्मणवधमात्रे सुरापानमात्रे च प्रसक्तः । अतोऽत्रानवयवेन शास्त्रार्थः संप्रतीयते । तथा  -  पूर्ववया ब्राह्मणः प्रत्युत्थेय इति, पूर्ववयसोऽप्रत्युत्थाने दोष उक्तः, प्रत्युत्थाने च गुणः । कथम् ?ऊर्ध्वं प्राणा ह्युत्क्रामन्ति यूनः स्थविर आयति । प्रत्युत्थानाभिवादाभ्यां पुनस्तान् प्रतिपद्यते ॥ इति । स च पूर्ववयोमात्रे प्रसक्तः । अतोऽत्राप्यनवयवेन शास्त्रार्थः संप्रतीयते । तथा  -  वसन्ते ब्राह्मणोऽग्निष्टोमादिभिः क्रितुभिर्यजेतेति, इज्यायाः किंचित्प्रयोजनमुक्तम् । किम् ? स्वर्गे लोकेऽप्सरस एनं जाया भूत्वोपशेरते इति । तच्च द्वितीयस्याश्च तृतीयस्याश्चेज्यायाः फलं भवितुमर्हति । अतोऽत्राप्यनवयेन शास्त्रार्थः संप्रतीयते । तथा  -  शब्दस्यापि ज्ञाने प्रयोजनमुक्तम् । किम् ? एकः शब्दः सम्यग्ज्ञातः शास्त्रान्वितः सुप्रयुक्तः स्वर्गे लोके कामधुग्भवति  -  इति । यद्येकः शब्दः शास्त्रान्वितः सुप्रयुक्तः स्वर्गे लोके कामधुग्भवति, किमर्थं द्वितीयस्तृतीयश्च प्रयुज्यते ? न वै कामानां तृप्तिरस्ति ॥ (वार्तिकावतरणभाष्यम्) अथ पूर्वपरग्रहणं किमर्थम् ? (6122 पदकृत्यवार्तिकम् ॥ 6 ॥) - पूर्वपरग्रहणं परस्यादेशप्रतिषेधार्थम् - पूर्वपरग्रहणं क्रियते परस्यादेशप्रतिषेधार्थम् । परस्यादेशो मा भूत्  -  आद् गुणः [[6.1.87]] इति ॥ कथं च प्राप्नोति ? (6123 पदकृत्यसमर्थकवार्तिकम् ॥ 7 ॥) - पञ्चमीनिर्दिष्टाद्धि परस्य - पञ्चमीनिर्दिष्टाद्धि परस्य कार्यमुच्यते । तद्यथा  -  द्व्यन्तरुपसर्गेभ्योऽप इर्त् [[6.3.97]] इति ॥ (6124 पदकृत्यसमर्थकवार्तिकम् ॥ 8 ॥) - षष्ठीनिर्दिष्टार्थं तु - षष्ठीनिर्देशार्थं च पूर्वपरग्रहणं क्रियते । षष्ठीनिर्देशो यथा प्रकल्पेत ॥ (6125 पदकृत्यसमर्थकवार्तिकम् ॥ 9 ॥)  - अनिर्दिष्टे हि षष्ठ्यर्थाप्रसिद्धिः - अक्रियमाणे हि पूर्वपरग्रहणे षष्ठ्यर्थस्याप्रसिद्धिः स्यात् । कस्य ? स्थानेयोगत्वस्य ॥ नैष दोषः । आदित्येषा पञ्चमी अचीति सप्तम्याः षष्ठीं प्रकल्पयिष्यति तस्मादित्युत्तरस्य [[1.1.67]] इति । तथा  -  अचीत्येषा सप्तमी आदिति पञ्चम्याः षष्ठीं प्रकल्पयिष्यति तस्मिन्निति निर्दिष्टे पूर्वस्य [[1.1.68]] इति ॥ एवं तर्हि सिद्धे सति यत्पूर्वपरग्रहणं करोति तज्ज्ञापयत्याचार्यः  -  नोभे युगपत्प्रकल्पिके भवत इति । किमेतस्य ज्ञापने प्रयोजनम् ? यदुक्तं  -  सप्तमीपञ्चम्योश्च भावादुभयत्र षष्ठीप्रकॢप्तिस्तत्रोभयकार्यप्रसङ्ग इति, स न दोषो भवति ॥ इति श्रीमद्भगवत्पतञ्जलिविरचिते व्याकरणमहाभाष्ये षष्ठाध्यायस्य प्रथमे पादे तृतीयमाह्निकम् ॥