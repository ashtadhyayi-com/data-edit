अन्तादिवच्च (2522) (अतिदेशाधिकरणम्) (वार्तिकावतरणभाष्यम्) किमर्थमिदमुच्यते ? (6126 प्रयोजनवार्तिकम् ॥ 1 ॥) - अन्तादिवद्वचनमामिश्रस्यादेशवचनात् - अन्तादिवद्वचनं क्रियते, आमिश्रस्यादेशवचनात् । आमिश्रस्यायमादेश उच्यते स नैव पूर्वग्रहणेन गृह्यते, नापि परग्रहणेन । तद्यथा  -  क्षीरोदके संपृक्ते आमिश्रत्वान्नैव क्षीरग्रहणेन गृह्येते नाप्युदकग्रहणेन, इष्यते च ग्रहणं स्यादिति । तच्चान्तरेण यत्नं न सिध्यतीत्यन्तादिवद्वचनम् । एवमर्थमिदमुच्यते ॥ (वार्तिकावतरणभाष्यम्) अस्ति प्रयोजनमेतत् । किं तर्हीति ? (6127 पूर्वपक्षिवार्तिकम् ॥ 2 ॥) - तत्र यस्यान्तादिवत्तन्निर्देशः - तत्र यस्यान्तादिवद्भाव इष्यते तन्निर्देशः कर्तव्यः । अस्यान्तवद्भवति, अस्यादिवद्भवतीति वक्तव्यम् ॥ (6128 समाधानवार्तिकम् ॥ 3 ॥) - सिद्धं तु पूर्वपराधिकारात् - सिद्धमेतत् । कथम् ? पूर्वपराधिकारात् । पूर्वपरयोरिति वर्तते । पूर्वस्य कार्यं प्रत्यन्तवद्भवति । परस्य कार्यं प्रत्यादिवद्भवति ॥ (सूत्रस्याप्रवृत्तिस्थलबोधकभाष्यम्) अथ यत्रोभयमाश्रीयते, किं तत्र पूर्वस्यान्तवद्भवति  -  आहोस्वित्परस्यादिवद्भवति ? उभयत आश्रये नान्तादिवत् । किं वक्तव्यमेतत् ? न हि । कथमनुच्यमानं गंस्यते ? लौकिकोऽयं दृष्टान्तः । तद्यथा  -  लोके द्वयोस्तुल्यबलयोरेकः प्रेष्यो भवति, स तयोः पर्यायेण कार्यं करोति । यदा तु तमुभौ युगपत् प्रेषयतः, नानादिक्षु च कार्ये भवतः, तत्र यद्यसावविरोधार्थी भवति उभयोर्न करोति । किं पुनः कारणमुभयोर्न करोति ? यौगपद्यासंभवात् । नास्ति यौगपद्येन संभवः ॥ (वार्तिकावतरणभाष्यम्) अथान्तवत्त्वे कानि प्रयोजनानि ? (6129 अन्तवत्त्वप्रयोजनवार्तिकम् ॥ 4 ॥) - अन्तवत्त्वे प्रयोजनं बह्वच्पूर्वपदाट्ठज्विधाने - अन्तवत्त्वे बह्वच्पूर्वपदाट्ठज्विधाने प्रयोजनम् । द्वादशान्यिकः । पूर्वपदोत्तरपदयोरेकादेशः पूर्वस्यान्तवद्भवति, यथा शक्यते कर्तुं  -  बह्वच्पूर्वपदाट्ठज्भवतीति । क्व तर्हि स्यात् ? यत्र कृतेऽप्येकादेशे बह्वच्पूर्वपदं भवति  -  त्रयोदशान्यिकः ॥ (6130 अन्तवत्त्वप्रयोजनवार्तिकम् ॥ 5 ॥) - प्रत्ययैकादेशः पूर्वविधौ - प्रत्ययैकादेशः पूर्वविधौ प्रयोजनम् । मधु पिबन्ति । शिदशितोरेकादेशः शितोऽन्तवद्भवति, यथा शक्येत कर्तुं  -  शितीति पिबादेशः । क्व तर्हि स्यात् ? यत्रैकादेशो न भवति  -  पिबति ॥ (6131 अन्तवत्त्वप्रयोजनवार्तिकम् ॥ 6 ॥) - वैभक्तस्य णत्वे - वैभक्तस्य णत्वे प्रयोजनम् । क्षीरपेण, सुरापेण । उत्तरपदविभक्त्योरेकादेश उत्तरपदस्यान्तवद्भवति, यथा शक्येत कर्तुम्  -  एकाजुत्तरपदे णो भवतीति । क्व तर्हि स्यात् ? यत्रैकादेशो न भवति  -  क्षीरपाणाम्, सुरापाणाम् ॥ (6132 अन्तवत्त्वप्रयोजनवार्तिकम् ॥ 7 ॥) - अदस इर्त्वोत्वे - अदस इर्त्वोत्वे प्रयोजनम् । अमी अत्र, अमी आसते । अमू अत्र, अमू आसाते । अदस्विभक्त्योरेकादेशोऽदसोऽन्तवद्भवति, यथा शक्येत कर्तुं  -  अदसोसेर्दादुदोमः एत इर्द्बहुवचने (8-2-80;81) इति । क्व तर्हि स्यात् ? यत्रैकादेशो न भवति  -  अमीभिः, अमूभ्याम् ॥ (वार्तिकावतरणे प्रयोजनभाष्यम्) स्वरितत्वे प्रयोजनम्  -  कार्या, हार्या । तिदतितोरेकादेशस्तितोऽन्तवद्भवति, यथा शक्येत कर्तुं  -  तित्स्वरितम् [[6.1.185]] इति । क्व तर्हि स्यात् ? यत्रैकादेशो न भवति  -  कार्यः, हार्यः ॥ (6133 भाष्योक्तप्रयोजनखण्डनवार्तिकम् ॥ 8 ॥) - स्वरितत्वं विप्रतिषेधात् - स्वरितत्वं क्रियताम्  -  एकादेश इति, किमत्र कर्तव्यम् ? परत्वात्स्वरितत्वं भविष्यति विप्रतिषेधेन ॥ (विप्रतिषेधाक्षेपनिरासभाष्यम्) नैष युक्तो विप्रतिषेधः, नित्य एकादेशः, कृतेऽपि स्वरितत्वे प्राप्नोत्यकृतेऽपि । अनित्य एकादेशः । अन्यथास्वरस्य कृते स्वरितत्वे प्राप्नोति, अन्यथास्वरस्याकृते स्वरितत्वे प्राप्नोति । स्वरभिन्नस्य च प्राप्नुवन्विधिरनित्यो भवति ॥ अन्तरङ्गस्तर्ह्येकादेशः । काऽन्तरङ्गता ? वर्णावाश्रित्यैकादेशः, पदस्य स्वरितत्वम् । स्वरितत्वमप्यन्तरङ्गम् । कथम् ? उक्तमेतत्  -  पदग्रहणं परिमाणार्थमिति । उभयोरन्तरङ्गयोः परत्वात्स्वरितत्वम्, स्वरितत्वे कृते आर्न्तय्यतः स्वरितानुदात्तयोरेकादेशः स्वरितो भविष्यति ॥ (6134 खण्डनोपष्टम्भकवार्तिकम् ॥ 9 ॥) - लिङ्गविशिष्टग्रहणाद्वा - अथवा प्रातिपदिकग्रहणे लिङ्गविशिष्टस्यापि ग्रहणं भवतीत्येवमत्र स्वरितत्वं भविष्यति ॥ (वार्तिकावतरणे प्रयोजनभाष्यम्) पूर्वपदान्तोदात्तत्वं च प्रयोजनम्  -  गुडोदकम्, मथितोदकम् । पूर्वपदोत्तरपदयोरेकादेशः पूर्वपदस्यान्तवद्भवति, यथा शक्येत कर्तुम्  -  उदकेऽकेवले पूर्वपदस्यान्त उदात्तो भवतीति । क्व तर्हि स्यात् ? यत्रैकादेशो नास्ति  -  उदश्विदुदकम् ॥ (6135 अवतरणोक्तप्रयोजनखण्डनवार्तिकम् ॥ 10 ॥) - पूर्वपदान्तोदात्तत्वं च - पूर्वपदान्तोदात्तत्वं च विप्रतिषेधात् । पूर्वपदान्तोदात्तत्वं क्रियतामेकादेश इति, किमत्र कर्तव्यम् ? परत्वात्पूर्वपदान्तोदात्तत्वम् । पूर्वपदान्तोदात्तस्यावकाशः  -  उदश्विदुदकम् । एकादेशस्यावकाशः  -  दण्डाग्रम्, क्षुपाग्रम् । इहोभयं प्राप्नोति  -  मथितोदकम्, गुडोदकम् । पूर्वपदान्तोदात्तत्वं भवति विप्रतिषेधेन ॥ स चावश्यं विप्रतिषेध आश्रयितव्यः । (6136 विप्रतिषेधप्रयोजनवार्तिकम् ॥ 11 ॥) - एकादेशे हि स्वरिताप्रसिद्धिः - एकादेशे हि स्वरितस्याप्रसिद्धिः स्यात् । यो हि मन्यते  -  अस्त्वत्रैकादेशः, एकादेशे कृते पूर्वपदान्तोदात्तत्वं भविष्यति  -  इति, स्वरितत्वं तस्य न सिध्यति  -  स्वरितो वाऽनुदात्ते पदादौ [[8.2.6]] इति । गुडोदकम्, मथितोदकम् ॥ (वार्तिकावतरणेऽन्तवत्त्वप्रयोजनभाष्यम्) कृदन्तप्रकृतिस्वरत्वं च प्रयोजनम् । प्राटिता प्राशिता । कृद्गत्योरेकादेशो गतेरन्तवद्भवति । यथा शक्यते कर्तुम्  -  गतिकारकोपपदात्कृदन्तमुत्तरपदं प्रकृतिस्वरं भवति  -  इति । क्व तर्हि स्यात् ? यत्र नैकादेशः  -  प्रकारकः, प्रकरणम् ॥ (6137 भाष्योक्तप्रयोजनान्यथासिद्धिवार्तिकम् ॥ 12 ॥) - कृदन्तप्रकृतिस्वरत्वं च - कृदन्तप्रकृतिस्वरत्वं विप्रतिषेधात् । कृदन्तप्रकृतिस्वरत्वं क्रियतामेकादेश इति, किमत्र कर्तव्यम् ? कृदन्तप्रकृतिस्वरस्यावकाशः  -  प्रकारकः, प्रकरणम् । एकादेशस्यावकाशः  -  दण्डाग्रम्, क्षुपाग्रम् । इहोभयं प्राप्नोति  -  प्राटिता, प्राशिता । कृदन्तप्रकृतिस्वरत्वं भवति विप्रतिषेधेन ॥ स चावश्यं विप्रतिषेध आश्रयितव्यः । (6138 अन्तवत्त्वेनासिद्धिबोधकवार्तिकम् ॥ 13 ॥) - एकादेशे ह्यप्रसिद्धिरुत्तरपदस्यापरत्वात् - यो हि मन्यते  -  अस्त्वत्रैकादेशः, एकादेशे कृते कृदन्तप्रकृतिस्वरत्वं भविष्यतीति, कृदन्तप्रकृतिस्वरत्वं तस्य न सिध्यति । किं कारणम् ? उत्तरपदस्यापरत्वात् । न हीदानीमेकादेशे कृत उत्तरपदं परं भवति । ननु चान्तादिवद्भावेन परम् । उभयत आश्रये नान्तादिवत् ॥ (6139 विप्रतिषेधबोधकवार्तिकम् ॥ 14 ॥) - उत्तरपदवृद्धिश्चैकादेशात् - उत्तरपदवृद्धःइश्चैकादेशाद्भवति विप्रतिषेधेन । उत्तरपदवृद्धेरवकाशः  -  पूर्वत्रैगर्तकः, अपरत्रैगर्तकः । एकादेशस्यावकाशः  -  दण्डाग्रम्, क्षुपाग्रम् । इहोभयं प्राप्नोति  -  पूर्वैषुकामशमः, अपरैषुकामशमः । उत्तरपदवृद्धिर्भवति विप्रतिषेधेन ॥ (6140 एकादेशस्यान्तरङ्गत्वबोधकवार्तिकम् ॥ 15 ॥) - एकादेशप्रसङ्गस्त्वन्तरङ्गबलीयस्त्वात् - एकादेशस्तु प्राप्नोति । किं कारणम् ? अन्तरङ्गबलीयस्त्वात् । अन्तरङ्गं बलीयो भवति । तत्र को दोषः ? (6141 एकादेशस्यान्तरङ्गत्वे दोषवार्तिकम् ॥ 16 ॥) - तत्र वृद्धिविधानम् - तत्र वृद्धिर्विधेया ॥ (एकादेशसाधकभाष्यम्) नैष दोषः । आचार्यप्रवृत्तिर्ज्ञापयति  -  पूर्वोत्तरपदयोस्तावत्कार्यं भवति, नैकादेशः  -  इति, यदयम् नेन्द्रस्य परस्य [[7.3.22]] इति प्रतिषेधं शास्ति । कथं कृत्वा ज्ञापकम् ? इन्द्रे द्वावचौ । तत्रैकः यस्य  -  इति लोपेन ह्रियते, अपर एकादेशेन । अनच्क इन्द्रः संपन्नः । तत्र को वृद्धेः प्रसङ्गः ? पश्यति त्वाचार्यः  -  पूर्वपदोत्तरपदयोस्तावत्कार्यं भवति नैकादेश इति, ततो नेन्द्रस्य परस्य इति प्रतिषेधं शास्ति ॥ (वार्तिकावतरणभाष्यम्) अथादिवत्त्वे कानि प्रयोजनानि ? (6142 आदिवत्त्वे प्रयोजनवार्तिकम् ॥ 17 ॥) - आदिवत्त्वे प्रयोजनं प्रगृह्यसंज्ञायाम् - आदिवत्त्वे प्रगृह्यसंज्ञायां प्रयोजनम् । अग्नी इति, वायू इति । द्विवचनाद्विवचनयोरेकादेशो द्विवचनस्यादिवद्भवति । यथा शक्येत कर्तुम्  -  इर्दूदेदि्द्ववचनं प्रगृह्यम् [[1.1.11]] इति । क्व तर्हि स्यात् ? यत्रैकादेशो न भवति  -  त्रपुणी इति, जतुनी इति ॥ (6143 आदिवत्वे प्रयोजनवार्तिकम् ॥ 18 ॥) - सुप्तिङाब्विधिषु - सुप्तिङाब्विधिषु प्रयोजनम् । सुप्  -  वृक्षे तिष्ठति, प्लक्षे तिष्ठति । सुब्सुपोरेकादेशः सुप आदिवद्भवति । यथा शक्यते कर्तुम्-सुबन्तं पदम्  -  इति । क्व तर्हि स्यात् ? यत्रैकादेशो न भवति  -  वृक्षस्तिष्ठति, प्लक्षस्तिष्ठति । सुप् ॥ तिङ्  -  पचे, यजे  -  इति । तिङतिङोरेकादेशस्तिङ आदिवद्भवति । यथा शक्यते कर्तुम्  -  तिङन्तं पदम्  -  इति । क्व तर्हि स्यात् ? यत्रैकादेशो न भवति  -  पचति, यजति । तिङ् ॥ आप्  -  खट्वा, माला । आबनापोरेकादेश आप आदिवद्भवति । यथा शक्यते कर्तुम्  -  आबन्तात्सोर्लोपो भवति  -  इति । क्व तर्हि स्यात् ? यत्रैकादेशो न  -  कुञ्ञ्चा, उष्णिहा, देवविशा ॥ (6144 आदिवत्त्वे प्रयोजनवार्तिकम् ॥ 19 ॥) आङ्ग्रहणे पदविधौ प्रयोजनम् । अद्याहते, कदाहते । आङनाङोरेकादेश आङ आदिवद्भवति । यथा शक्येत कर्तुम्  -  आङो यमहनः [[1.3.28]] इत्यात्मनेपदं भवति  -  इति । क्व तर्हि स्यात् ? यत्रैकादेशो न  -  आहते ॥ (6145 आदिवत्वे प्रयोजनवार्तिकम् ॥ 20 ॥) - आटश्च वृद्धिविधौ - आटश्च वृद्धिविधौ प्रयोजनम् । अद्यैहिष्ट, कदैहिष्ट । आटोऽद्यशब्दस्य चैकादेश आट आदिवद्भवति । यथा शक्येत कर्तुम्  -  आटश्च अचि वृद्धिर्भवति  -  इति । क्व तर्हि स्यात् ? यत्रैकादेशो न  -  ऐहिष्ट, ऐक्षिष्ट ॥ (6146 आदिवत्त्वे प्रयोजनवार्तिकम् ॥ 21 ॥) - कृदन्तप्रातिपदिकत्वे च - कृदन्तप्रातिपदिकत्वे च प्रयोजनम् । धारयः, पारयः । कृदकृतोरेकादेशः कृत आदिवद्भवति । यथा शक्येत कर्तुम्  -  कृदन्तं प्रातिपदिकमिति । क्व तर्हि स्यात् ? यत्रैकादेशो न  -  कारकः, हारकः ॥ (6147 अन्तादिवद्भावनिषेधवार्तिकम् ॥ 22 ॥) - नाभ्यासादीनां ह्रस्वत्वे - अभ्यासादीनां ह्रस्वत्वे नान्तादिवद्भवतीति वक्तव्यम् । के पुनरभ्यासादयः ? अभ्यासोहाम्बार्थनदीनपुंसकोपर्जनह्रस्वत्वानि । अभ्यासह्रस्वत्वम्  -  उपेयाज, उपोवाप ।ऊहेर्ह्रस्वत्वम्  -  उपोह्यते, प्रोह्यते, परोह्यते । अम्बार्थ  -  नदी  -  नपुंसक  -  उपसर्जनह्रस्वत्वानि  -  अम्बात्र, अक्कात्र । कुमारीदम्, किशोरीदम् । आराशस्त्रीदम्, धानाशष्कुलीदम् । निष्कौशाम्बीदम्, निर्वाराणसीदम् । अभ्यासोहाम्बार्थनदीनपुंसकोपसर्जनग्रहणेन ग्रहणाद्ह्रस्वत्वं प्राप्नोति ॥ (6148 निषेधानर्थक्यबोधकवार्तिकम् ॥ 23 ॥) - न वा बहिरङ्गलक्षणत्वात् - न वा एतद्वक्तव्यम् । किं कारणम् ? बहिरङ्गलक्षणत्वात् । अन्तरङ्गं ह्रस्वत्वम्, बहिरङ्गा एते विधयः । असिद्धं बहिरङ्गमन्तरङ्गे ॥ (6149 अन्तादिवद्भावनिषेधवार्तिकम् ॥ 24 ॥) - वर्णाश्रयविधौ च - वर्णाश्रयविधौ च नान्तादिवद्भवतीति वक्तव्यम् । किं प्रयोजनम् ? (6150 अन्तादिवद्भावनिषेधप्रयोजनवार्तिकम् ॥ 25 ॥) - प्रयोजनं खट्वाभिर्जुहावास्या अश्व इति - इह  -  खट्वाभिः, मालाभिः  -  अतो भिस ऐस्भवतीत्यैस्भावः प्राप्नोति । नैष दोषः । तपरकरणसार्मथ्यान्न भविष्यति । अस्त्यन्यत् तपरकरणे प्रयोजनम् । किम् ? कीलालपाभिः, शुभंयाभिः ॥ जुहाव  -  आत औ णलः [[7.1.34]] इत्यौत्वं प्राप्नोति ॥ अस्या अश्व इति  -  एङः पदान्तादति [[6.1.109]] इति पूर्वत्वं प्राप्नोति ॥ (6151 निषेधप्रत्याख्यानवार्तिकम् ॥ 26 ॥) - न वाऽताद्रूप्यातिदेशात् - न वा वक्तव्यम् । किं कारणम् ? अताद्रूप्यातिदेशात् । न हि ताद्रूप्यमतिदिश्यते । रूपाश्रया वा एते विधयः, अताद्रूप्यान्न भविष्यन्ति ॥