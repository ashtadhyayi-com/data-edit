उपसर्गादृति धातौ( 2528) (धातुग्रहणप्रयोजनभाष्यम्) धाताविति किमर्थम् ? इह मा भूत् । प्रर्षभं वनम् ॥ (6168 धातुग्रहणानर्थक्यबोधकवार्तिकम् ॥ 1 ॥) - उपसर्गाद्वृद्धिविधौ धातुग्रहणे उक्तम् - किमुक्तम् ? गत्युपसर्गसंज्ञाः क्रियायोगे यत्क्रियायुक्ताः प्रादयस्तं प्रतीति वचनमिति ॥ क्रियमाणेऽपि धातुग्रहणे प्रर्छक इति प्राप्नोति । यत्क्रियायुक्ताः प्रादयस्तं प्रतीति वचनान्न भवति ॥ (धातुग्रहणप्रयोजनभाष्यम्) इदं तर्हि प्रयोजनम्  -  उपसर्गादृति धातौ वृद्धिरेव यथा स्यात्, यदन्यत् प्राप्नोति तन्मा भूदिति । किं चान्यत् प्राप्नोति ? ह्रस्वत्वम् ऋत्यकः [[6.1.128]] इति । ऋति ह्रस्वादुपसर्गाद्वृद्धिः पूर्वविप्रतिषेधेन इति चोदयिष्यति स न वक्तव्यो भवति ॥ (6169 विप्रतिषेधवार्तिकम् ॥ 2 ॥) - छे तुकः संबुद्धिगुणः - छे तुग्भवतीत्यस्मात्संबुद्धिगुणो भवति विप्रतिषेधेन । छे तुग्भवतीत्यस्यावकाशः  -  इच्छति, गच्छति । संबुद्धिगुणस्यावकाशः  -  अग्ने, वायो । इहोभयं प्राप्नोति  -  अग्नेच्छत्रम्  -  अग्ने छत्रम्, वायोच्छत्रम् -वायो छत्रम् । संबुद्धिगुणो भवति विप्रतिषेधेन ॥ स तर्हि विप्रतिषेधो वक्तव्यः । (6170 विप्रतिषेधखण्डनवार्तिकम् ॥ 3 ॥) - न वा बहिरङ्गलक्षणत्वात् - न वा वक्तव्यः । किं कारणम् ? बहिरङ्गलक्षणत्वात् । बहिरङ्गलक्षणस्तुक् । अन्तरङ्गलक्षणः सम्बुद्धिगुणः । असिद्धं बहिरङ्गमन्तरङ्गे ॥ (आक्षेप  -  समाधानपरभाष्यम्) अन्तरेणापि विप्रतिषेधमन्तरेणापि चैतां परिभाषां सिद्धम् । कथम् ? इदमिह संप्रधार्यम्  -  संबुद्धिलोपः क्रियतां गुण इति, किमत्र कर्तव्यम् ? परत्वाद् गुणः । नित्यः संबुद्धिलोपः । कृतेऽपि गुणे प्राप्नोत्यकृतेऽपि । गुणोऽपि नित्यः। कृतेऽपि संबुद्धिलोपे प्राप्नोत्यकृतेऽपि। अनित्यो गुणः । न हि संबुद्धिलोपे कृते प्राप्नोति । तावत्येव छेनानन्तर्यम्, तत्र तुका भवितव्यम् । तस्मात्सुष्ठूच्यते  -  छे तुकः संबुद्धिगुणे न वा, बहिरङ्गलक्षणत्वादिति ॥ (6171 विप्रतिषेधवार्तिकम् ॥ 4 ॥) - सम्प्रसारणदीर्घत्वण्यल्लोपाभ्यासगुणादयश्च - संप्रसारणदीर्घत्वण्यल्लोपाभ्यासगुणादयश्च तुको भवन्ति विप्रतिषेधेन ॥ संप्रसारणदीर्घत्वस्यावकाशः  -  हूतः, जीनः, संवीतः, शूनः । तुकोऽवकाशः  -  अग्निचित्, सोमसुत् । इहोभयं प्राप्नोति  -  परिवीषु, शकहूषु ॥ णिलोपस्यावकाशः  -  कारणा, हारणा । तुकः स एव । इहोभयं प्राप्नोति  -  प्रकार्य गतः, प्रहार्य गतः ॥ अल्लोपस्यावकाशः  -  प्रचिकीर्षिता, प्रजिहीर्षिता । तुकः स एव । इहोभयं प्राप्नोति  -  प्रचिकीर्ष्य गतः, प्रजिहीर्ष्य गतः ॥ अभ्यासगुणादयश्च तुको भवन्ति विप्रतिषेधेन । के पुनरभ्यासगुणादयः ? ह्रस्वत्वात्त्वेत्त्वगुणाः । ह्रस्वत्वस्यावकाशः  -  ययतुः  -  ययुः, तस्थतुः  -  तस्थुः । तुकः स एव । इहोभयं प्राप्नोति  -  अपचच्छतुः, अपचच्छुः ॥ अत्वस्यावकाशः  -  चक्रतुः, चक्रुः । तुकः स एव । इहोभयं प्राप्नोति  -  अपचच्छृदतुः, अपचच्छृदुः ॥ इत्वस्यावकाशः  -  यियक्षति, पिपक्षति । तुकः स एव । इहोभयं प्राप्नोति  -  चिच्छादयिषति, चिच्छर्दयिषति ॥ गुणस्यावकाशः  -  लोलूयते, बेभिद्यते । तुकः स एव । इहोभयं प्राप्नोति  -  चेच्छिद्यते, चोच्छुप्यते ॥ (6172 विप्रतिषेधवार्तिकम् ॥ 5 ॥) - यणादेशादाद्गुणः - यणादेशादाद्गुणो भवति विप्रतिषेधेन । यणादेशस्यावकाशः  -  दध्यत्र, मध्वत्र । आद्गुणस्यावकाशः  -  खट्वेन्द्रः, खट्वोदकम् । इहोभयं प्राप्नोति  -  वृक्षोऽत्र, प्लक्षोऽत्र ॥ (6173 विप्रतिषेधवार्तिकम् ॥ 6 ॥) - इरुर्गुणवृद्धिविधयश्च - इरुर्गुणवृद्धिविधयश्च यणादेशाद्भवन्ति विप्रतिषेधेन ॥ इरुरोरवकाशः  -  आस्तीर्णम्, निपूर्ताः पिण्डाः । यणादेशस्यावकाशः  -  चक्रतुः, चक्रुः । इहोभयं प्राप्नोति  -  दूरे ह्यध्वा जगुरिः, मित्रावरुणौ ततुरिः, किरति, गिरति ॥ गुणवृद्ध्योरवकाशः  -  चेता, गौः । यणादेशस्य स एव । इहोभयं प्राप्नोति  -  चयनम्  -  चायकः, लवनम् -लावकः ॥ (6174 विप्रतिषेधवार्तिकम् ॥ 7 ॥) - भलोपधातुप्रातिपदिकप्रत्ययसमासान्तोदात्तोदात्तनिवृत्तिस्वरा एकादेशाच्च - भलोपधातुप्रातिपदिकप्रत्ययसमासान्तोदात्तोदात्तनिवृत्तिस्वरा एकादेशाच्च यणादेशाच्च भवन्ति विप्रतिषेधेन ॥ भलोपस्यावकाशः  -  गार्ग्यः, वात्स्यः । एकादेशयणादेशयोरवकाशः  -  दधीन्द्रः मधूदकम्, दध्यत्र  -  मध्वत्र । इहोभयं प्राप्नोति  -  दाक्षी  -  दाक्षायणः, प्लाक्षीप्लाक्षायणः ॥ (अचि भलोप एकादेशाद्भवति विप्रतिषेधेन । अचि भलोपस्यावकाशः  -  दाक्षी  -  दाक्षायणः, प्लाक्षी  -  प्लाक्षायणः । एकादेशस्यावकाशः  -  दण्डाग्रम्, क्षुपाग्रहम् । इहोभयं प्राप्नोति  -  गाङ्गेयः, गाङ्गः ॥) धातुस्वरस्यावकाशः  -  पचति, पठति । एकादेशयणादेशयोः स एव । इहोभयं प्राप्नोति  -  श्र्यर्थम्, श्रीषा ॥ प्रातिपदिकस्वरस्यावकाशः  -  आम्रः, शालः । एकादेशयणादेशयोः स एव । इहोभयं प्राप्नोति  -  अग्न्युदकम्, वृक्षार्थम् ॥ प्रत्ययस्वरस्यावकाशः  -  चिकीर्षुः, औपगवः । एकादेशयणादेशयोः स एव । इहोभयं प्राप्नोति  -  चिकीर्ष्वर्थम्, औपगवार्थम् ॥ समासान्तोदात्तस्यावकाशः  -  राजपुरुषः, ब्राह्मणकम्बलः । एकादेशयणादेशयोः स एव । इहोभयं प्राप्नोति  -  राजवैद्यर्थम्, राजवैदीहते ॥ उदात्तनिवृत्तिस्वरस्यावकाशः  -  नदी, कुमारी । एकादेशयणादेशयोः स एव । इहोभयं प्राप्नोति  -  कुमार्यर्थम्, कुमारीहते ॥ (6175 विप्रतिषेधवार्तिकम् ॥ 8 ॥) - अल्लोपाल्लोपौ चार्धधातुके - अल्लोपाल्लोपौ चार्धधातुके एकादेशाद्भवतो विप्रतिषेधेन ॥ अल्लोपस्यावकाशः  -  चिकीर्षिता, जिहीर्षिता । एकादेशस्यावकाशः  -  पचन्ति, पठन्ति । इहोभयं प्राप्नोति  -  चिकीर्षकः, जिहीर्षकः ॥ आल्लोपस्यावकाशः  -  पपिः सोमम्, ददिर्गाः । एकादेशस्यावकाशः  -  यान्ति, वान्ति । इहोभयं प्राप्नोति  -  ययतुः, ययुः ॥ (6176 विप्रतिषेधवार्तिकम् ॥ 9 ॥) - इयङुवङ्गुणवृद्धिटित्किन्मित्पूर्वपदविकाराश्च - इयङुवङ्गुणवृद्धिटित्किन्मित्पूर्वपदविकाराश्चैकादेशयणादेशाभ्यां भवन्ति विप्रतिषेधेन । इयङुवङोरवकाशः  -  श्रियौ  -  श्रियः, भ्रुवौ  -  भ्रुवः । एकादेशयणादेशयोः स एव । इहोभयं प्राप्नोति  -  चिक्षियिव  -  चिक्षियिम, लुलुवतुः  -  लुलुवुः, पुपुवतुः  -  पुपुवुः ॥ गुणवृद्ध्योरवकाशः  -  चेता, गौः । एकादेशयणादेशयोः स एव । इहोभयं प्राप्नोति  -  साधुचायी, सुचायी, नग्नंभावुकोऽध्वर्युः, शयिता, शयितुम् ॥ टितोऽवकाशः  -  षण्णाम्, सप्तानाम्, पञ्ञ्चानाम् । एकादेशयणादेशयोः स एव । इहोभयं प्राप्नोति  -  वृक्षाणाम्, प्लक्षाणाम् ॥ कितोऽवकाशः  -  साधुदायी, सुष्ठुदायी । एकादेशयणादेशयोः स एव । इहोभयं प्राप्नोति  -  दायकः, धायकः ॥ मितोऽवकाशः  -  त्रपुणी, जतुनी । एकादेशयणादेशयोः स एव । इहोभयं प्राप्नोति  -  अस्थीनि, दधीनि, अतिसखीनि ब्राह्मणकुलानि ॥ पूर्वपदविकाराणामवकाशः  -  होतापोतारौ । एकादेशयणादेशयोः स एव । इहोभयं प्राप्नोति  -  नेष्टोद्गातारौ, आग्नेन्द्रम् ॥ (6177 विप्रतिषेधबोधकवार्तिकम् ॥ 10 ॥) - उत्तरपदविकाराश्च - उत्तरपदविकाराश्चेति वक्तव्यम् ॥ उत्तरविकाराणामवकाशः  -  समीपम्, दुरीपम् । एकादेशयणादेशयोः स एव । इहोभयं प्राप्नोति  -  नीपम्, वीपम्, प्रेपम्, परेपम् ॥