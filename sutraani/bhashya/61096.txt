उस्यपदान्तात्( 2533) (अपदान्तात्पदप्रयोजनभाष्यम्) अपदान्तादिति किमर्थम् ? का उस्रा  -  कोस्रा । अपदान्तादिति शक्यमकर्तुम् । कस्मान्न भवति  -  का उस्रा  -  कोस्रा ? अर्थवद्ग्रहणे नानर्थकस्येति । नैषा परिभाषेह शक्या विज्ञातुम्, इह हि दोषः स्यात्  -  भिन्द्या उस्  -  भिन्द्युः, छिन्द्या उस्  -  छिन्द्युः ॥ एवं तर्हि लक्षणप्रतिपदोक्तयोः प्रतिपदोक्तस्यैवेत्येवं न भविष्यति ॥ उत्तरार्थं तर्ह्यपदान्तग्रहणं कर्तव्यम् । अतो गुणे (97) अपदान्ताद्यथा स्यादिति । इह मा भूत्  -  दण्डाग्रम्, क्षुपाग्रमिति ॥