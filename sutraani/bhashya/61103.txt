तस्माच्छसो नः पुंसि (2540) (नत्वाधिकरणम्) (पुंसांबहुत्वे -पुंशब्दाद्बहुषु  -  इति पक्षद्वयोपस्थापकभाष्यम्) किमदं नत्वं पुंसां बहुत्वे भवति, आहोस्वित्पुंशब्दाद्बहुषु । कश्चात्र विशेषः ? (प्रथमे पक्षे दोषदर्शकं श्लोकभाष्यम्) नत्वं पुंसां बहुत्वे चेत् पुंशब्दादिष्यते स्त्रियाम् । तन्न सिद्ध्यति । भ्रूकुंसान् पश्येति ॥ (प्रथमे दोषदर्शकं श्लोकभाष्यम्) नपुंसके तथैवेष्टम् तच्च न सिद्ध्यति । षण्ढान् पश्य, पण्डकान् पश्येति ॥ (प्रथमाश्रयणेऽतिव्याप्तिदर्शकं श्लोकभाष्यम्) स्त्रीशब्दाच्च प्रसज्यते ॥ 1 ॥ स्त्रीशब्दाच्च प्राप्नोति । चञ्ञ्चाः पश्य, वध्रिकाः पश्य, खरकुटीः पश्य ॥ अस्तु तर्हि पुंशब्दाद्बहुषु । (द्वितीये पक्षे दोषदर्शकं श्लोकभाष्यम्) पुंशब्दादिति चेदिष्टं स्थूरापत्ये न सिद्ध्यति । स्थूरान् पश्येति ॥ (द्वितीये दोषदर्शकं श्लोकभाष्यम्) कुण्डिन्या अररकायाः अपत्यं च न सिध्यति । कुण्डिनान् पश्य, अररकान् पश्य ॥ (दोषवारकं श्लोकभाष्यम्) पुंस्प्राधान्यात्प्रसिध्यति ॥ 2 ॥ पुंस्प्रधाना एते शब्दाः ततो नत्वं भविष्यति ॥ (विशिष्टार्थे दोषदर्शकं श्लोकभाष्यम्) पुंस्प्राधान्ये त एव स्युर्ये दोषाः पूर्वचोदिताः । भ्रूकुंसान् पश्य, षण्ढान् पश्य, पण्डकान् पश्य, चञ्ञ्चाः पश्य, वध्रिकाः पश्य, खरकुटीः पश्येति ॥ (सिद्धान्तभाष्यम्) तस्माद्यस्मिन् पक्षेऽल्पीयांसो दोषास्तमास्थाय प्रतिविधेयं दोषेषु ॥ (संग्रहः) न त्वं पुंसां बहुत्वे चेत् पुंशब्दादिष्यते स्त्रियाम् ॥ नपुंसके तथैवेष्टं स्त्रीशब्दाच्च प्रसज्येत ॥ 1 ॥ पुंशब्दादिति चेदिष्टं स्थूरापत्ये न सिध्यति ॥ कुण्डिन्या अररकायाः पुंस्प्राधान्यात् प्रसिध्यति ॥ 2 ॥ पुंस्प्राधान्ये त एव स्युर्ये दोषाः पूर्वचोदिताः ॥ तस्मादर्थे भवेन्नत्वं वध्रिकादिषु युक्तवत् ॥ 3 ॥