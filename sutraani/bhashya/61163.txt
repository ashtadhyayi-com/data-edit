चितः (2600) (6283 उपसंख्यानवार्तिकम् ॥ 1 ॥) - चितः सप्रकृतेर्बह्वकजर्थम् - चितः सप्रकृतेरिति वक्तव्यम् । किं प्रयोजनम् ? बह्वकजर्थम् । बहुजर्थमकजर्थं च । बहुजर्थं तावत्  -  बहुभुक्तम्, बहुकृतम् । अकजर्थम्  -  सर्वकैः, विश्वकैः, उच्चकैः, नीचकैः, सर्वके, विश्वके ॥ (उपसंख्यानानर्थक्यबोधकभाष्यम्) तत्तर्हि वक्तव्यम् । न वक्तव्यम् । मतुब्लोपोऽत्र द्रष्टव्यः । तद्यथा  -  पुष्पका एषां ते पुष्पकाः, कालका एषां ते कालकाः ॥ अथवाऽकारो मत्वर्थीयः । तद्यथा  -  तुन्दः, घाट इति । पूर्वसूत्रनिर्देशश्च  -  चित्वान्  -  चित इति ॥