अन्तोदात्तादुत्तरपदादन्यतरस्यामनित्यमासे (2606) (उत्तरपदग्रहणजिज्ञासाभाष्यम्) उत्तरपदग्रहणं किमर्थम् ? (उत्तरपदप्रयोजनभाष्यम्) यथैकाज्ग्रहणमुत्तरपदविशेषणं विज्ञायेत  -  एकाजुत्तरपदादिति । अथाक्रियमाण उत्तरपदग्रहणे कस्यैकाज्ग्रहणं विशेषणं स्यात् ? समासविशेषणम् । अस्ति चेदानीं कश्चिदेकाच्समासः, यदर्थमेकाज्ग्रहणं स्यात् ? अस्तीत्याह । शुनःऊर्क्  -  श्वोर्क्, श्वोर्जा, श्वोर्ज इति ॥