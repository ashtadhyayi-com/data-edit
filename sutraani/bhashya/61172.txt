अष्टनो दीर्घात् (2609) (दीर्घात्पदवैर्य्यथ्यबोधकभाष्यम्) दीर्घग्रहणं किमर्थमष्टसु प्रक्रमेषु ब्राह्मण आदधीत॥ दीर्घादिति शक्यमकर्तुम्। कस्मान्न भवति -अष्टसु प्रक्रमेषु ब्राह्मण आदधीतेति ? षट्स्वरोऽत्र बाधको भविष्यति। नाप्राप्ते षट्स्वरे अष्टनः स्वर आरभ्यते स यथैव दीर्घाद्वाधते,एवं ह्रस्वादपि बाधेत। न दीर्घात्षट्स्वरः प्राप्नोति। किं कारणम् ? आत्वे कृते षट्संज्ञाऽभावात् । अत उत्तरं पठति - (6292 दीर्घात्पदस्य ज्ञापकत्वस्थापकवार्तिकम्) अष्टनो दीर्घग्रहणं षट्संज्ञाज्ञापकमाकारान्तस्य नुडर्थम्॥1॥ अष्टनो दीर्घग्रहणं क्रियते ज्ञापकार्थम्। किं ज्ञाप्यम्? एतज्ज्ञापत्याचार्यः -भवत्यात्वे कृते षट्संज्ञेति। किमेतस्य ज्ञापने प्रयोजनम्? आकारान्तस्य नुडर्थम् । आकारन्तस्य नुट् सिद्धो भवति  -अष्टनामिति॥ ननु च नित्यमात्वम् एतदेव ज्ञापयति -विभाषा आत्वमिति, यदयं दीर्घग्रहणं करोति। इतरथा हि अष्टनः इत्येव ब्रूयात्॥