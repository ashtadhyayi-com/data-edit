न गोश्वन्साववर्णराडङ्क्रुङ्कृद्भ्यः (2619) (एकदेशिनः सौ इति सप्तमीबहुवचननिर्णयभाष्यम्) साविति किमिदं प्रथमैकवचनस्य ग्रहणम्, आहोस्वित्सप्तमीबहुवचनस्य ? कुतः सन्देहः ? समानो निर्देशः । पुरस्तादेष निर्णयः  -  सप्तमीबहुवचनस्य ग्रहणमिति, इहापि तदेव भवितुमर्हति॥ (सप्तमीग्रहणे आक्षेपभाष्यम्) यदि सप्तमीबहुवचनस्य ग्रहणम्, ताभ्यां ब्राह्मणाभ्याम्  -  याभ्यां ब्राह्मणाभ्याम्  -  अत्र न प्राप्नोति । विधिरप्यत्र न सिध्यति । किं कारणम् ? न ह्येतद्भवति  -  यत्सौ रूपम् । इदं तर्हि  -  तेभ्यो ब्राह्मणेभ्यः, येभ्यो ब्राह्मणेभ्यः । विधिश्च सिद्धो भवति । प्रतिषेधस्तु न प्राप्नोति ॥ (प्रत्याक्षेपभाष्यम्) अस्ति पुनः सप्तमीबहुवचनस्य ग्रहणे किंचिदिष्टं संगृहीतं भवति, आहोस्विद्दोषान्तमेव । अस्तीत्याह । इह  -  याभ्यो ब्राह्मणीभ्यः ताभ्यो ब्राह्मणीभ्यः इति । विधिश्च सिद्धो भवति प्रतिषेधश्च । (साविति प्रथमैकवचनकग्रहणे दोषभाष्यम्) अस्तु तर्हि प्रथमैकवचनस्य ग्रहणम् । यदि प्रथमैकवचनस्य ग्रहणम्, तेन इति स्वरः पुंसि न सिद्ध्यति । न चावश्यं पुंस्येव, स्त्रियां पुंसि नपुंसके च । तेन ब्राह्मणेन, तया ब्राह्मण्या, तेन कुण्डेन  -  इति । सप्तमीबहुवचनस्यापि ग्रहणे एष दोषः ॥ (यत्तदोर्ग्रहणेन प्रथमैकवचनस्थापनभाष्यम्) तस्मादुभाभ्यामपि प्रतिषेधे यत्तदोश्च ग्रहणं कर्तव्यम्  -  इति । न गोश्वन्साववर्णराडङ्क्रुङ्कृद्भ्यः यत्तदोश्चेति ॥ तेनेति यदुपन्यस्तं प्राप्तस्तत्र कथं स्वरः । एकारान्तं यदेकाच् सौ तस्मादत्र परो न टा ॥ न चाद्गुणे कृते प्राप्तिर्निषेधादुभयाश्रये । विधावन्तादिवत्त्वस्य चिन्त्यं तस्मादिदं बुधैः ॥