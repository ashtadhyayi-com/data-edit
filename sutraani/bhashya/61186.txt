तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः (2623) (अनुदात्ताधिकरणम्) (अकारान्तं यदुपदेश इत्यर्थकरणपरभाष्यम्) अदुपदेशादिति कथमिदं विज्ञायते  -  अकारो य उपदेश इति, आहोस्विकारान्तं यदुपदेश इति ? किं चातः ? यदि विज्ञायते  -  अकारो य उपदेश इति, हतः, हथः इत्यत्रापि प्राप्नोति । अथ विज्ञायते  -  अकारान्तं यदुपदेश इति, न दोषो भवति । ननु चाकारान्तं यदुपदेश इत्यपि विज्ञायमानेऽत्रापि प्राप्नोति । एतदपि हि व्यपदेशिवद्भावेनाकारान्तं भवत्युपदेशे । अर्थवता व्यपदेशिवद्भावः ॥ (अकारान्तं यदुपदेश इत्यर्थस्वीकारे दोषनिवारकभाष्यम्) यदि तर्हि अकारान्तं यदुपदेश इति विज्ञायते, मा हि धुक्षाताम्  -  मा हि धुक्षाथाम्  -  अत्रापि प्राप्नोति । अस्तु, अनुदात्तत्वे कृते लोपः, उदात्तनिवृत्तिस्वरेण सिद्धम् । न सिध्यति । इदमिह संप्रधार्यम्  -  अनुदात्तत्वं क्रियताम्, लोप इति; किमत्र कर्तव्यम् ? परत्वाल्लोपः । एवं तर्हि  -  इदमद्य लसार्वधातुकानुदात्तत्वं प्रत्ययस्वरस्यापवादः । न चापवादविषय उत्सर्गोऽभिनिविशते । पूर्वं ह्यपवादा अभिनिविशन्ते पश्चादुत्सर्गाः । प्रकल्प्य वापवादविषयं तत उत्सर्गोऽभिनिविशते । तन्न तावदत्र कदाचित्प्रत्ययस्वरो भवति, अपवादं लसार्वधातुकानुदात्तत्वं प्रतीक्षते । तत्रानुदात्तत्वं क्रियताम्, लोप इति, किमत्र कर्तव्यम् ? परत्वाल्लोपः । यद्यपि परत्वाल्लोपः सोऽसावविद्यमानोदात्तेऽनुदात्ते उदात्तो लुप्यते ॥ (6301 सप्तमीनिर्देशोपसंख्यानवार्तिकम् ॥ 1 ॥) - तास्यादिभ्योऽनुदात्तत्वे सप्तमीनिर्देशोऽभ्यस्तसिजर्थः - तास्यादिभ्यश्चानुदात्तत्वे सप्तमीनिर्देशः कर्तव्यः, लसार्वधातुके इति वक्तव्यम् । किं प्रयोजनम् ? अभ्यस्तसिजर्थम् । अभ्यस्तानामादिरुदात्तो भवति लसार्वधातुके, सिजन्तस्यादिरुदात्तो भवति लसार्वधातुके । लसार्वधातुकम् इत्युच्यमाने तस्यैवाद्युदात्तत्वं स्यात् ॥ यदि सप्तमीनिर्देशः क्रियते, तास्यादीनामेवानुदात्तत्वं प्राप्नोति । नैष दोषः । तस्मादिभ्यः इत्येषा पञ्चमी लसार्वधातुके इति सप्तम्याः षष्ठीं प्रकल्पयिष्यति तस्मादित्युत्तरस्य [[1.1.67]] इति ॥ (6302 विप्रतिषेधबोधकवार्तिकम् ॥ 2 ॥) - चित्स्वरात्तास्यादिभ्योऽनुदात्तत्वं विप्रतिषेधेन - चित्स्वरात्तास्यादिभ्योऽनुदात्तत्वं भवति विप्रतिषेधेन । चित्स्वरस्यावकाशः  -  चलनः, चोपनः । तास्यादिभ्योऽनुदात्तत्वस्यावकाशः  -  आस्ते, शेते । इहोभयं प्राप्नोति  -  आसीनः, शयानः । तास्यादिभ्योऽनुदात्तत्वं भवति विप्रतिषेधेन । नैष युक्तो विप्रतिषेधः । किं कारणम् ? द्विकार्ययोगो हि विप्रतिषेधः, न चात्रैको द्विकार्ययुक्तः । आदेरनुदात्तत्वम्, अन्तस्योदात्तत्वम् । नावश्यं द्विकार्ययोग एव विप्रतिषेधः । किं तर्हि ? असंभवोऽपि । ननु चात्राप्यस्ति संभवो यदुभयं स्यात्  -  आदेरनुदात्तत्वमन्तस्य चोदात्तत्वमिति, अस्ति च संभवो यदुभयं स्यात् । नैषोऽस्ति संभवः  -  आदेरनुदात्तत्वमन्त्यस्य चोदात्तत्वमिति । कथम् ? वक्ष्यत्येतत्  -  स्वरविधौ सङ्घातः कार्यी भवति  -  इति ॥ (6303 उपसंख्यानवार्तिकम् ॥ 3 ॥) - मुकश्चोपसंख्यानम् - मुकश्चोपसंख्यानं कर्तव्यम् । पचमानः, यजमानः । मुका व्यवहितत्वाददुपदेशाल्लसार्वधातुकमनुदात्तं भवतीत्यनुदात्तत्वं न प्राप्नोति । ननु चायं मुगदुपदेशभक्तोऽदुपदेशग्रहणेन ग्राहिष्यते । न सिध्यति । अङ्गस्य मुगुच्यते, विकरणान्तं चाङ्गं सोऽसौ सङ्घातभक्तोऽशक्यो मुक् अदुपदेशग्रहणेन ग्रहीतुम् ॥ (अद्भक्तत्वेनोपसंख्यानानर्थक्यबोधकभाष्यम्) अथायमतो भक्तः स्यात्, गृह्येतायमदुपदेशग्रहणेन । बाढं गृह्येत । अद्भक्तस्तर्हि भविष्यति । तत्कथम् ? वक्ष्यत्येतस्य परिहारम् ॥ (6304 एकदेशिन उपसंख्यानवार्तिकम् ॥ 4 ॥) - इतश्चोपसंख्यानम् - इतश्चोपसंख्यानं कर्तव्यम् । इदि्भश्च व्यवहितत्वादनुदात्तत्वं न प्राप्नोति । पचतः, पठतः ॥ (6305 उपसंख्यानानर्थक्यबोधकवार्तिकम् ॥ 5 ॥) - इतश्चानेकान्तत्वात् - अनेकान्ता अनुबन्धाः ॥ (अनेकान्तत्वे दोषभाष्यम्) यद्यनेकान्ता अनुबन्धा अदिप्रभृतिजुहोत्यादिभ्यः प्रतिषेधो वक्तव्यः । अत्तः, जुहुत इति । अदुपदेशात् इत्यनुदात्तत्वं प्राप्नोति ॥ (6306 दोषनिवारकवार्तिकम् ॥ 6 ॥) - तत्रादिप्रभृतिभ्यो जुहोत्यादिभ्योऽप्रतिषेधः स्थान्यादेशाभावात् - तत्रादिप्रभृतिभ्यो जुहोत्यादिभ्योऽप्रतिषेधः । अनर्थकः प्रतिषेधः  -  अप्रतिषेधः । अनुदात्तत्वं कस्मान्न भवति ? स्थान्यादेशाभावात् । नैवात्र स्थानिनं नैवादेशं पश्यामः ॥ (6307 ज्ञापकेन दोषनिवारकवार्तिकम् ॥ 7 ॥) - अनुदात्तङिद्ग्रहणाद्वा - अथवा यदयमनुदात्तङिद्ग्रहणं करोति तज्ज्ञापयत्याचार्यः  -  न लुप्तविकरणेभ्योऽनुदात्तत्वं भवतीति । नैतदस्ति ज्ञापकम् । श्नमर्थमेतत्स्यात्  -  विन्दाते, खिन्दाते ॥ यत्तर्हि ङिद्ग्रहणं करोति, न हि श्नम्विकरणो ङिदस्ति ॥ (प्रतिषेधोपसंख्यानभाष्यम्) ङितोऽनुदात्तत्वे विकरणेभ्यः प्रतिषेधो वक्तव्यः । चिनुतः, सुनुतः, लुनीतः, पुनीतः । ङित इत्यनुदात्तत्वं प्राप्नोति ॥ (6308 उपसंख्यानानर्थक्यबोधकवार्तिकम् ॥ 8 ॥) - ङितोऽनुदात्तत्वे विकरणेभ्योऽप्रतिषेधः सर्वस्योपदेशविशेषणत्वात् - ङितोऽनुदात्तत्वे विकरणेभ्योऽप्रतिषेधः, अनर्थकः प्रतिषेधः  -  अप्रतिषेधः। अनुदात्तत्वं कस्मान्न भवति ? सर्वस्योपदेशविशेषणत्वात् । सर्वमुपदेशग्रहणेन विशेषयिष्यामः  -  उपदेशेऽनुदात्तेतः, उपदेशे ङितः, उपदेशेऽकारान्तादिति ॥