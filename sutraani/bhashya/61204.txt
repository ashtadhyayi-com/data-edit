संज्ञायामुपमानम् (2641) (सूत्राक्षेपभाष्यम्) किमर्थमिदमुच्यते, न ञ्ञ्नित्यादिर्नित्यम् [[6.1.197]] इत्येव सिद्धम् ? ञ्ञ्नितीत्युच्यते, न चात्र ञ्ञ्नितं पश्यामः । प्रत्ययलक्षणेन । न लुमता तस्मिन्निति प्रत्ययलक्षणप्रतिषेधः । अङ्गाधिकारोक्तस्य स प्रतिषेधः न लुमताङ्गस्य [[1.1.63]] इति । अत उत्तरं पठति  -  (6317 सूत्रप्रयोजनबोधकवार्तिकम् ॥ 1 ॥) - उपमानस्याद्युदात्तवचनं ज्ञापकमनुबन्धलक्षणे स्वरे प्रत्ययलक्षणप्रतिषेधस्य - उपमानस्याद्युदात्तवचनं ज्ञापकार्थं क्रियते । किं ज्ञाप्यम् ? एतज्ज्ञापयत्याचार्यः  -  अनुबन्धलक्षणे स्वरे प्रत्ययलक्षणं न भवतीति । किमेतस्य ज्ञापने प्रयोजनम् ? गर्गाः, वत्साः, विदाः, उर्वाः । उष्ट्रग्रीवा वामरज्जुः । ञ्ञ्नितीत्याद्युदात्तत्वं न भवति । इह च  -  अत्रय इति तद्धितस्य कितः (6-1-164;165) इत्यन्तोदात्तत्वं न भवति ॥ (ज्ञाप्याक्षेपभाष्यम्) यद्यनुबन्धलक्षण इत्युच्यते, पथिप्रियः  -  मथिप्रिय इति, पथिमथोः सर्वनामस्थाने (199) इत्याद्युदात्तत्वं प्राप्नोति ॥ (समाधानभाष्यम्) एवं तर्ह्याचार्यो ज्ञापयति  -  स्वरे प्रत्ययलक्षणं न भवतीति ॥ (ज्ञाप्याक्षेपभाष्यम्) एवमपि सर्पिरागच्छ  -  सप्तागच्छतेति आमन्त्रितस्य च (198) इत्याद्युदात्तत्वं न प्राप्नोति । इह च  -  मा हि दाताम्, मा हि धातामादिः सिचोऽन्यतरस्याम् (187) इत्येष स्वरो न प्राप्नोति ॥ (समाधानभाष्यम्) एवं तर्हि ज्ञापयत्याचार्यः  -  सप्तमीनिर्दिष्टे स्वरे प्रत्ययलक्षणं न भवतीति ॥ (ज्ञाप्याक्षेपभाष्यम्) एवमपि सर्वस्तोमः  -  सर्वपृष्ठः सर्वस्य सुपि (191) इत्याद्युदात्तत्वं न प्राप्नोति ॥ (समाधानभाष्यम्) एवं तर्हि अनुबन्धलक्षणे इत्येव । कथं पथिप्रियः, मथिप्रियः ? वक्तव्यमेवैतत्  -  पथिमथोः सर्वनामस्थाने लुकि लुमता लुप्ते प्रत्ययलक्षणं न भवतीति ॥