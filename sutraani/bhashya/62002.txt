तत्पुरुषे तुल्यार्थतृतीयासप्तम्युपमानाव्ययद्वितीयाकृत्याः (2662) (6325 एकदेशिनः प्रतिषेधोपसंख्यानवार्तिकम् ॥ 1 ॥) - तत्पुरुषे विभक्तिप्रकृतिस्वरत्वे कर्मधारये प्रतिषेधः - तत्पुरुषे विभक्तिप्रकृतिस्वरत्वे कर्मधारये प्रतिषेधो वक्तव्यः । परमं कारकम् - परमकारकम् । परमेण कारकेण - परमकारकेण । परमे कारके - परमकारके इति ॥ (6326 उपसंख्यानानर्थक्यबोधकं वार्तिकम् ॥ 2 ॥) - सिद्धं तु लक्षणप्रतिपदोक्तयोः प्रतिपदोक्तस्यैव ग्रहणात् - सिद्धमेतत् । कथम् ? लक्षणप्रतिपदोक्तयोः प्रतिपदोक्तस्यैवेति प्रतिपदं यो द्वितीयासप्तमीतृतीयासमासस्तस्य ग्रहणम्, लक्षणोक्तश्चायम् ॥ (वार्तिकावतरणभाष्यम्) अव्यये परिगणनं कर्तव्यम् ॥ (6327 परिगणनोपसंख्यानवार्तिकम् ॥ 3 ॥) - अव्यये नञ्ञ्कुनिपातानाम् - अव्यये नञ्ञ्कुनिपातानामिति वक्तव्यम् । नञ्ञ् - अब्राह्मणः, अवृषलः । नञ्ञ् ॥ कु - कुब्राह्मणः, कुवृषलः । कु ॥ निपात - निष्कौशाम्बिः, निर्वाराणसिः । क्व मा भूत् ? स्नात्वाकालकः, पीत्वास्थिरकः । (6328 एकदेशिन उपसंख्यानवार्तिकम् ॥ 4 ॥) - क्त्वायां वा प्रतिषेधः - क्त्वायां वा प्रतिषेधो वक्तव्यः । स्नात्वाकालकः, पीत्वास्थिरकः ॥ उभयं न वक्तव्यम् ॥ (6329 सिद्धान्तवार्तिकम् ॥ 5 ॥) - निपातनात्सिद्धम् - निपातनादेतत्सिद्धम् । किं निपातनम् ? अवश्यमत्र समासार्थं ल्यबभावार्थं च निपातनं कर्तव्यम्, तेनैव यत्नेन स्वरो न भविष्यति ॥