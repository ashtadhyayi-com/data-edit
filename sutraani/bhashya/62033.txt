परिप्रत्युपापा र्वज्यमानाहोरात्रावयवेषु (2693) (6334 एकदेशिनो विप्रतिषेधोपसंख्यानवार्तिकम् ॥ 1 ॥) - परिप्रत्युपापेभ्यो वनं समासे विप्रतिषेधेन - परिप्रत्युपापेभ्यः नवं समासे [[6.2.178]] इत्येतद्भवति विप्रतिषेधेन । परिप्रत्युपापा र्वज्यमानाहोरात्रावयवेष्वित्यस्यावकाशः - परित्रिगर्तम्, परिसौवीरम् । वनं समास इत्यस्यावकाशः - प्रवणे यष्टव्यम् । इहोभयं प्राप्नोति - परिवनम्, अपवनम् । वनं समासे इत्येतद्भवति विप्रतिषेधेन ॥ (6335 उपसंख्यानानर्थक्यबोधकवार्तिकम् ॥ 2 ॥) - न वा वनस्यान्तोदात्तवचनं तदपवादनिवृत्त्यर्थम् - न वाऽर्थो विप्रतिषेधेन । किं कारणम् ? वनस्यान्तोदात्तवचनं तदपवादनिवृत्त्यर्थम् । सिद्धमत्रान्तोदात्तत्वमुत्सर्गेणैव । तस्य पुनर्वचन एतत् प्रयोजनं - येऽन्ये तदपवादाः प्राप्नुवन्ति तद्बाधनार्थम् । स यथैव तदपवादमव्ययस्वरं बाधते, एवमिममपि बाधिष्यते ॥