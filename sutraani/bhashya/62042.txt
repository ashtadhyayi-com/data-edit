कुरुगार्हपतरिक्तगुर्वसूतजरत्यश्लीलदृढरूपा पारेवडवा तैतिलकद्रूः पण्यकम्बलो दासीभाराणां च (2702) (6338 उपसंख्यानवार्तिकम् ॥ 1 ॥) - कुरुवृज्योर्गार्हपते - कुरुवृज्योर्गार्हपते इति वक्तव्यम् । कुरुगार्हपतम्, वृजिगार्हपतम् ॥ (उपसंख्यानभाष्यम्) कुरुगार्हपतरिक्तगुर्वसूतजरत्यश्लीलदृढरूपापारेवडवातैतिलकद्रूः पण्यकम्बलोदासीभारादीनामिति वक्तव्यम् । इहापि यथा स्यात् - देवहूतिः, देवनीतिः, वसुनीतिः, ओषधिश्चन्द्रमाः ॥ (योगविभामेनोपसंख्यानार्थसाधकभाष्यम्) तत्तर्हि वक्तव्यम् । न वक्तव्य् । योगविभागः करिष्यते - कुरुगार्हपतरिक्तगुर्वसूतजरत्यश्लीलदृढरूपा पारेवडवा तैतिलकद्रूः पण्यकम्बलः इति । ततः - दासीभाराणां च - इति । तत्र बहुवचननिर्देशात् दासीभारादीनां च -  इति विज्ञास्यते ॥ (6339 उपसंख्यानवार्तिकम् ॥ 2 ॥) - पण्यकम्बलः संज्ञायम् - पण्यकम्बलः संज्ञायामिति वक्तव्यम् । यो हि पणितव्यः कम्बलः, पण्यकम्बल एवासौ स्यात् ॥ अपर आह -पण्यकम्बल एव यथा स्यात् । क्व मा भूत् ? पण्यगवः, पण्यहस्ती ॥