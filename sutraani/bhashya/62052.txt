अनिगन्तोऽञ्ञ्चतौ वप्रत्यये (2712) (6350 अतिप्रसङ्गापादकवार्तिकम् ॥ 1 ॥) - अनिगन्तप्रकृतिस्वरत्वे यणादेशे प्रकृतिस्वरभावप्रसङ्गः - अनिगन्तप्रकृतिस्वरत्वे यणादेशे प्रकृति स्वरभावः, प्राप्नोति । प्रत्यङ्, प्रत्यञ्ञ्चौ, प्रत्यञ्ञ्चः ॥ (अनिगन्तपदाक्षेपभाष्यम्) अनिगन्तवचनमिदानीं किमर्थं स्यात् ? (6351 अनिगन्तपदप्रयोजनवार्तिकम् ॥ 2 ॥) - अनिगन्तवचनं किमर्थमिति चेदयणादिष्टार्थम् - अयणादेशार्थमेतत् स्यात् । यदा यणादेशो न । कदा च यणादेशो न ? यदा शाकलम् ॥ (6352 आक्षेपवार्तिकम् ॥ 3 ॥) - उक्तं वा - किमुक्तम् ? समासे शाकलं न भवति - इति ॥ (प्रयोजनभाष्यम्) यत्र तर्ह्यञ्ञ्चेतरकारो लुप्यते । प्रतीचः, प्रतीचा । चुस्वरस्तत्र बाधको भविष्यति । अयमेवेष्यते । वक्ष्यति ह्येतत् - चोरनिगन्तोऽञ्ञ्चतावप्रत्यय इति ॥ यत्तर्हि -न्यध्योः प्रकृतिस्वरं शास्ति । एष हि यणादिष्टार्थमारम्भः । एतदप्ययणादिष्टार्थमेव, यदा यणादेशो न । कदा च यणादेशो न ? यदा शाकलम् । उक्तं वा । किमुक्तम् ? समासे शाकलं न भवतीति ॥ यत्र तर्ह्यञ्ञ्चतेरकारो लुप्यते - अधीचः, अधीचा । चुस्वरस्तत्र बाधको भविष्यति । अयमेवेष्यते । वक्ष्यति ह्येतत् - चोरनिगन्तोऽञ्ञ्चतावप्रत्यय इति ॥ यत्तर्हि नेरेव प्रकृतिस्वरं शास्ति । एष हि यणादिष्टार्थ आरम्भः । एतदप्ययणादिष्टार्थमेव । कथम् ? अकृते यणादेशे पूर्वपदप्रकृतिस्वरत्वे कृते उदात्तस्वरितयोर्यणः स्वरितोऽनुदात्तस्य [[8.2.4]] इत्येष स्वरः सिद्धो भवति । न्यङ् ॥ तस्मात्सुष्ठूच्यते - अनिगन्तप्रकृतिस्वरत्वे यणादेशे प्रकृतिस्वरभावप्रसङ्ग इति ॥ (6353 विप्रतिषेधोपसंख्यानवार्तिकम् ॥ 4 ॥) - चोरनिगन्तोऽञ्ञ्चतावप्रत्यये - चुस्वरादनिगन्तोऽञ्ञ्चतावप्रत्यय इत्येतद्भवति विप्रतिषेधेन । चुस्वरस्यावकाशः - दधीचः पश्य, दधीचा, दधीचे । अनिगन्तोऽञ्ञ्चतावप्रत्यय इत्यस्यावकाशः - पराङ्, पराञ्ञ्चौ, पराञ्ञ्चः । इहोभयं प्राप्नोति - अवाचा, अवाचे । अनिगन्तोऽञ्ञ्चतावप्रत्यय इत्येतद्भवति विप्रतिषेधेन ॥ (6354 विप्रतिषेधासंभवबोधकवार्तिकम् ॥ 5 ॥) - न वा चुस्वरस्य पूर्वपदप्रकृतिस्वरभाविनि प्रतिषेधादितरथा हि सर्वापवादः - न वा एतद्विप्रतिषेधेनापि सिध्यति । कथं तर्हि सिध्यति ? चुस्वरस्य पूर्वपदप्रकृतिस्वरभाविनि प्रतिषेधात् । चुस्वरः पूर्वपदप्रकृतिस्वरभाविनः प्रतिषेध्यः । इतरथा हि सर्वापवादश्चुस्वरः । अक्रियमाणे हि प्रतिषेधे सर्वापवादोऽयं चुस्वरः । कथम् ? प्रत्ययस्वरस्यापवादः - अनुदात्तौ सुप्तितौ [[3.1.4]] । अनुदात्तौ सुप्तितावित्यस्योदात्तनिवृत्तिस्वरः । उदात्तनिवृत्तिस्वरस्य चुस्वरः । स यथैवोदात्तनिवृत्तिस्वरं बाधत एवमनिगन्तस्वरमपि बाधेत ॥ यदि तावत्संख्यातः साम्यम्, अयमपि चतुर्थः । समासान्तोदात्तत्वस्यापवादोऽव्ययस्वरः । अव्ययस्वरस्य कृत्स्वरः । कृत्स्वरस्यायम् । उभयोश्चतुर्थयोर्युक्तो विप्रतिषेधः ॥ सति शिष्टस्तर्हि चुस्वरः । कथम् ? चावित्युच्यते, यत्रास्यैद्रूपं भवति । क्वचास्यैतद्रूपम् ? यजादावसर्वनामस्थानेऽभिनिर्वृत्ते अकारलोपे नकारलोपे च कृते । तस्मात्सुष्ठूच्यते - न वा चुस्वरस्य पूर्वपदप्रकृतिस्वरभाविनि प्रतिषेधादितरथा हि सर्वापवाद इति ॥ (6355 विप्रतिषेधोपसंख्यानवार्तिकम् ॥ 6 ॥) - विभक्तीषत्स्वरात्कृत्स्वरः - विभक्तिस्वरात् - ःइर्षत्स्वराच्च कृत्स्वरो भवति विप्रतिषेधेन । विभक्तिस्वरस्यावकाशः - अक्षशौण्डः, स्त्रीशौण्डः । कृत्स्वरस्यावकाशः - ःइध्मप्रव्रश्चनः, पलाशशातनः । इहोभयं प्राप्नोति - पूर्वाह्णे स्फोटकः, अपराह्णे स्फोटकः । कृत्स्वरो भवति विप्रतिषेधेन ॥ इर्षत्स्वरस्यावकाशः - ःइर्षत्कडारः, इर्षत्पिङ्गलः । कृत्स्वरस्य स एव । इहोभयं प्राप्नोति - ःइर्षद्भेदः । कृत्स्वरो भवति विप्रतिषेधेन ॥ (6356 विप्रतिषेधोपसंख्यानवार्तिकम् ॥ 7 ॥) - चित्स्वराद्धारिस्वरः - चित्स्वराद्धारिस्वरो भवति विप्रतिषेधेन । चित्स्वरस्यावकाशः - चलनः, चोपनः । हारिस्वरस्यावकाशः - याज्ञिकाश्वः, वैयाकरणहस्ती । इहोभयं प्राप्नोति - पितृगवः, मातृगवः । हारिस्वरो भवति विप्रतिषेधेन ॥ (विप्रतिषेधोपसंख्यानभाष्यम्) कृत्स्वराद्धारिस्वरो विप्रतिषेधेन । कृत्स्वरस्यावकाशः - ःइध्मव्रश्चनः, पलाशशातनः । हारिस्वरस्य स एव । इहोभयं प्राप्नोति - अक्षहृतः, वाडवहार्यः । हारिस्वरो भवति विप्रतिषेधेन ॥ (6357 कृत्स्वरविप्रतिषेधानर्थक्यबोधकवार्तिकम् ॥ 8 ॥) - न वा हरणप्रतिषेधो ज्ञापकः कृत्स्वराबाधकत्वस्य - न वाऽर्थो विप्रतिषेधेन । किं कारणम् ? हरणप्रतिषेधो ज्ञापकः कृत्स्वराबाधकत्वस्य । यदयं अहरणे इति प्रतिषेधं शास्ति तज्ज्ञापयत्याचार्यः - न कृत्स्वरो हारिस्वरं बाधत इति । नैतदस्ति ज्ञापकम् । अनो भावकर्मवचनः [[6.2.150]] इत्येतस्मिन् प्राप्ते तत एतदुच्यते ॥ यद्येवं साधीयो ज्ञापकम् । कृत्स्वरस्यापवादः - अनो भावकर्मवचनः इति । बाधकं किलायं बाधते, किं पुनस्तन्न बाधिष्यते ? (विप्रतिषेधबोधकभाष्यम्) युक्तस्वरश्च कृत्स्वराद्भवति विप्रतिषेधेन । युक्तस्वरस्यावकाशः - गोबल्लवः, अश्वबल्लवः । कृत्स्वरस्य स एव । इहोभयं प्राप्नोति - गोसंख्यः, पशुसंख्यः, अश्वसंख्यः । युक्तस्वरो भवति विप्रतिषेधेन ॥