उपमानं शब्दार्थप्रकृतावेव (2740) (उपमानपदप्रयोजनभाष्यम्) उपमानमिति किमर्थम् ? शब्दार्थप्रकृतावेवेतीयत्युच्यमाने पूर्वेणातिप्रसक्तमिति कृत्वा नियमोऽयं विज्ञायेत । तत्र को दोषः ? इह न स्यात् - पुष्पहारी, फलहारी । उपमानग्रहणेन पुनः क्रियमाणे न दोषो भवति ॥ (शब्दार्थपदप्रयोजनभाष्यम्) अथ शब्दार्थग्रहणं किमर्थम् ? उपमानं प्रकृतावेवेतीयत्युच्यमाने इहापि प्रसज्येत - वृकवञ्ञ्ची, वृकप्रेक्षी । शब्दार्थग्रहणे पुनः क्रियमाणे न दोषो भवति ॥ (प्रकृतिग्रहणप्रयोजनभाष्यम्) अथ प्रकृतिग्रहणं किमर्थम् ? शब्दार्थप्रकृतिरेव यो नित्यं तत्र यथा स्यात् । इह मा भूत् - कोकिलाभिव्याहारी, गर्दभोच्चारी । (एवपदप्रयोजनभाष्यम्) अथैवकारः किमर्थः ? नियमार्थः । नैतदस्ति प्रयोजनम् । सिद्धे विधिरारभ्यमाणोऽन्तरेणैवकारं नियमार्थो भविष्यति । इष्टतोऽवधारणार्थस्तर्हि । यथैवं विज्ञायेत - उपमानं शब्दार्थप्रकृतावेवेति । मैवं विज्ञायि -उपमानमेव शब्दार्थप्रकृताविति । शब्दार्थप्रकृतौ ह्युपमानं चानुपमानं चाद्युदात्तमिष्यते । साध्वध्यायी, बिलम्बिताध्यायी ॥