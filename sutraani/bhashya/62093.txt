सर्वं गुणकार्त्स्न्ये (2753) (सर्वपदप्रयोजनभाष्यम्) सर्वग्रहणं किमर्थम् ? गुणकात्स्न्ये इतीयत्युच्यमाने इहापि प्रसज्येत -परमशुक्लः, परमकृष्ण इति । सर्वग्रहणे पुनः क्रियमाणे न दोषो भवति ॥ (गुणपदप्रयोजनभाष्यम्) अथ गुणग्रहणं किमर्थम् ? सर्वं कार्त्स्न्ये इतीयत्युच्यमाने इहापि प्रसज्येत - सर्वसौवर्णः, सर्वराजत इति । गुणग्रहणे पुनः क्रियमाणे न दोषो भवति ॥ (कार्त्स्न्यग्रहणप्रयोजनभाष्यम्) अथ कार्त्स्न्यग्रहणं किमर्थम् ? सर्वं गुणे इतीयत्युच्यमाने इहापि प्रसज्येत सर्वेषां श्वेतः - सर्वश्वेत इति । कथं चात्र समासः ? षष्ठी सुबन्तेन समस्यते इति । गुणेन नेति प्रतिषेधः प्राप्नोति । एवं तर्हि -  (6358 समासोपसंख्यानवार्तिकम् ॥ 1 ॥) - गुणात्तरेण समासस्तरलोपश्च - गुणात्तरेण समासो वक्तव्यः, तरलोपश्च । सर्वेषां श्वेततरः -सर्वश्वेतः ॥