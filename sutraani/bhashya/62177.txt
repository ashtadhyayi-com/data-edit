उपसर्गात्स्वाङ्गं ध्रुवमपर्शु (2837) (6379 विप्रतिषेधोपसंख्यानवार्तिकम् ॥ 1 ॥) - मुखस्यान्तोदात्तत्वादुपसर्गात्स्वाङ्गं ध्रुवम् - मुखस्यान्तोदात्तत्वादुपसर्गात्स्वाङ्गं ध्रुवं भवति विप्रतिषेधेन । मुखस्यान्तोदात्तत्वस्यावकाशः - गौरमुखः, श्लक्ष्णमुखः । उपसर्गात्स्वाङ्गं ध्रुवम् इत्यस्यावकाशः - प्रस्फिक्, प्रोदरः । इहोभयं प्राप्नोति - प्रमुखः । उपसर्गात्स्वाङ्गं ध्रुवम् इत्येतद्भवति विप्रतिषेधेन ॥ (विप्रतिषेधप्रयोजनभाष्यम्) कः पुनरत्र विशेषः, तेन वा सत्यनेन वा ? सापवादः स विधिः, अयं पुनर्निरपवादः । अव्ययात्तस्य प्रतिषेधोऽपवादः ॥