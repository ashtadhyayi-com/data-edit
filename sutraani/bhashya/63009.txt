हलदन्तात्सप्तम्याः संज्ञायाम् (2868) (6398 उपसंख्यानवार्तिकम् ॥ 1 ॥) - हृद्युभ्यां ङेरुपसंख्यानम् - हृद्युभ्यां ङेरुपसंख्यानं कर्तव्यम् । हृदिस्पृक्, दिविस्पृक् ॥ (6399 उपसंख्यानवार्तिकम् ॥ 2 ॥) - अन्यार्थे च - अन्यार्थे चैषा सप्तमी द्रष्टव्या  -  हृदयं स्पृशतीति हृदिस्पृक्, दिवं स्पृशतीति दिविस्पृक् ॥ (6400 एकदेशिन उपसंख्यानवार्तिकम् ॥ 3 ॥) - हलदन्ताधिकारे गोरुपसंख्यानम् - हलदन्ताधिकारे गोरुपसंख्यानं कर्तव्यम् । गविष्ठिरः ॥ न कर्तव्यम् । लुकोऽवादेशो विप्रतिषेधेन । लुक्क्रियतामवादेश इति  -  अवादेशो भविष्यति विप्रतिषेधेन । अवादेशे कृते हलदन्तादित्येव सिद्धम् ॥ (6401 विप्रतिषेधाक्षेपवार्तिकम् ॥ 4 ॥) - लुकोऽवादेशो विप्रतिषेधेनेति चेत् भूमिपाशेऽतिप्रसङ्गः - लुकोऽवादेशो विप्रतिषेधेनेति चेत् भूमिपाशेऽतिप्रसङ्गो भवति । भूम्यां पाशो भूमिपाशः ॥ (6402 समाधानवार्तिकम् ॥ 5 ॥) - अकोऽत इति वा तत्सन्ध्यक्षरार्थम् - एवं तर्हि अविशेषेण सप्तम्या अलुकमुक्त्वा अकोऽतः इति वक्ष्यामि, तन्नियमार्थं भविष्यति  -  अकोऽत एव भवति नान्यत इति । तत्सन्ध्यक्षरार्थम्, तेन सन्ध्यक्षराणां सिद्धं भवति । सिध्यति । सूत्रं तर्हि भिद्यते । (सिद्धान्तभाष्यम्) यथान्यासमेवास्तु । ननु चोक्तं हलदन्ताधिकारे गोरुपसंख्यानमिति । नैष दोषः । निपातनात्सिद्धम् । किं निपातनम् ? गविष्ठिरशब्दो बिदादिषु पठ्यते । असकृत्खल्वपि निपातनं क्रियते  -  गवियुधिभ्यां स्थिरः [[8.3.95]] इति ॥