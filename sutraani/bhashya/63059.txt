एकहलादौ पूरयितव्येऽन्यतरस्याम् (2918) (एकहलादिपदाक्षेपभाष्यम्) एकहलादाविति किमर्थम् ? उदकस्थानम् ॥ उच्यमानेऽप्येतस्मिन् वचनेऽत्र प्राप्नोति, एतदप्येकहलादि । किं कारणम् ? एकैकवर्णवर्त्तित्वाद्वाचः, उच्चरितप्रध्वंसित्वाच्च वर्णानाम् । एकैकवर्णवर्त्तिनी वाक् न द्वौ युगपदुच्चारयति । तद्यथा  -  गौरित्युक्ते यावद्गकारे वाक् प्रवर्तते, न तावदौकारे न विसर्जनीये । यावदौकारे, न तावद्गकारे न विसर्जनीये । यावद्विसर्जनीये, न तावद्गकारे नापि औकारे । उच्चरितप्रध्वंसित्वाच्च वर्णानाम् । उच्चरितो वर्णः प्रध्वस्त इति । अथापरः प्रयुज्यते, न वर्णो वर्णान्तरस्य सहायः ॥ (एकहलादिपदप्रयोजनभाष्यम्) एवं तर्हि एकहलादौ इत्युच्यते, सर्वश्चैवैकहलादिः । तत्र प्रकर्षगतिर्विज्ञास्यते  -  साधीयो य एकहलादिरिति । कश्च साधीयः ? यत्रैकं हलमुच्चार्याजुच्यते ॥