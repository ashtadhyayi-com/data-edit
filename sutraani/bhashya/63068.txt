इच एकाचोऽम्प्रत्ययवच्च (2927) (मुमोऽधिकरणम्) (सूत्रप्रयोजनाक्षेपभाष्यम्) अमः प्रत्ययवदनुदेशे किं प्रयोजनम् ? (6464 सूत्रप्रयोजनवार्तिकम् ॥ 1 ॥) - अमः प्रत्ययवदनुदेशे प्रयोजनमात्वपूर्वसवर्णगुणेयङुवङादेशाः - अमः प्रत्ययवदनुदेशे आत्वपूर्वसवर्णगुणेयङुवङादेशाः  -  प्रयोजनम् । आत्वं प्रयोजनम्  -  गांमन्यः । पूर्वसवर्णः प्रयोजनम्  -  स्त्रींमन्यः । गुणः प्रयोजनम्  -  नरंमन्यः । इयङुवङौ प्रयोजनम्  -  श्रियंमन्यः, भुवंमन्यः ॥ (6465 प्रयोजनाक्षेपवार्तिकम् ॥ 2 ॥) - अमः प्रत्ययवदनुदेशे आत्वपूर्वसवर्णाप्रसिद्धिरप्रथमात्वात् - अमः प्रत्ययवदनुदेशे आत्वपूर्वसवर्णयोरप्रसिद्धिः । किं कारणम् ? अप्रथमात्वात् । प्रथमयोरित्युच्यते, न चात्र प्रथमां पश्यामः । किं च भोः आत्वं प्रथमयोः इत्युच्यते ? न खलु प्रथमयोरित्युच्यते, प्रथमयोरिति विज्ञायते । कथम् ? अम्शसोरित्युच्यते, त एवं विज्ञास्यामः  -  शस्सहचरितो योऽम्शब्दः । कश्च शस्सहचरितः ? प्रथमैव ॥ ननु च प्रत्ययवदनुदेशाद्भविष्यति । न सिद्ध्यति । किं कारणम् ? (6466 आक्षेपसाधकवार्तिकम् ॥ 3 ॥) - सामान्यातिदेशे हि विशेषानतिदेशः - सामान्ये ह्यतिदिश्यमाने विशेषोऽनतिदिष्टो भवति । तद्यथा  -  ब्राह्मणवदस्मिन् क्षत्रिये वर्तितव्यमिति सामान्यं यत् ब्राह्मणकार्यं तत् क्षत्रियेऽतिदिश्यते । यद्विशिष्टं माठरे कौण्डिन्ये वा, न तदतिदिश्यते । एवमिहापि सामान्यं यत्प्रत्ययकार्यं तदतिदिश्यते । यद्विशिष्टं द्वितीयैकवचने भवति  -  प्रथमयोरिति, न तदतिदिश्यते ॥ (6467 समाधानवार्तिकम् ॥ 4 ॥) - सिद्धं तु द्वितीयैकवचनवद्वचनात् - सिद्धमेतत् । कथम् ? द्वितीयैकवचनवद्वचनात् । द्वितीयैकवचनवद्भवतीति वक्तव्यम् ॥ (6468 प्रकारान्तरेण समाधानवार्तिकम् ॥ 5 ॥) - एकशेषनिर्देशाद्वा - अथवैकशेषनिर्देशोऽयम् । अम् च अम् च  -  अम् । इच एकाचोऽम् भवति, अम्प्रत्ययवच्चास्मिन् कार्यं भवति ॥ (प्रयोगसाधनाक्षेपभाष्यम्) अथेह कथं भवितव्यम्  -  श्रियं मन्यते ब्राह्मणकुलम्  -  श्रियंमन्यं ब्राह्मणकुलम्, आहोस्विच्छ्रिमन्यमिति ? श्रियंमन्यमिति भवितव्यम् । स्वमोर्नपुंसकात् [[7.1.23]] इति लुक्कस्मान्न भवति ? (बाध्यसामान्यचिन्तया प्रयोगसाधकभाष्यम्) नाप्राप्ते लुक्यम्  -  आरभ्यते । स यथैव सुपो धातुप्रातिपदिकयोः [[2.4.71]] इत्येतं बाधत एवं स्वमोर्नपुंसकात् इत्येतमपि लुकं बाधेत ॥ (बाध्यविशेषचिन्तयाऽऽक्षेपभाष्यम्) न बाधते । किं कारणम् ? येन नाप्राप्ते तस्य बाधनं भवति । न चाप्राप्ते सुपो धातुप्रातिपदिकयोः इत्येतस्मिन्नेतदारभ्यते, स्वमोर्नपुंसकात् इत्येतस्मिन् पुनः प्राप्ते चाप्राप्ते च ॥ अथवा मध्येऽपवादाः पूर्वान् विधीन् बाधन्त इत्येवमयममागमः सुपो धातुप्रातिपदिकयोः इत्येतं बाधते, स्वमोर्नपुंसकात् इत्येतन्न बाधते ॥ (समाधानभाष्यम्) एवं तर्हि असिद्धं बहिरङ्गमन्तरङ्गे इत्यसिद्धत्वाद्बहिरङ्गलक्षणस्यामोऽन्तरङ्गलक्षणो लुक् न भविष्यति ॥ (पूर्वपक्षिणः सिद्धान्तभाष्यम्) नैषा परिभाषेहोत्तरपदाधिकारे शक्या विज्ञातुम् । इह हि दोषः स्यात्  -  द्विषन्तपः, परन्तपः  -  इति ॥ तस्माच्छ्रिमन्यमित्येव भवितव्यम् ॥