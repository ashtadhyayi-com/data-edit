एकादिश्चैकस्य चादुक् (2935) (आदुस्थापकभाष्यम्) किमर्थमादुगुच्यते न अदुगेवोच्येत ? का रूपसिद्धिः ? एकान्नविंशतिः  -  एकान्नत्रिंशत् सवर्णदीर्घत्वेन सिद्धम् । न सिध्यति । अतो गुणे [[6.1.97]] इति पररूपत्वं प्राप्नोति ॥ एवं तर्ह्यदुट् करिष्यते । अदुट् चाशक्यः कर्तुम् । आनुनासिक्यं हि न स्यात् । यद्धि तत् यरोऽनुनासिकेऽनुनासिको वा [[8.4.45]] इति, पदान्तस्येत्येवं तत् । किं पुनः कारणं पदान्तस्येत्येवं तत् इति ? इह मा भूत्  -  ब्रध्नः,बुध्नः, बध्नाति, गृभ्णातीति ॥ एवन्तर्ह्यनुट् करिष्यते । अनुट् चाशक्यः कर्तुम् । विभाषयाऽऽनुनासिक्यम् । तेनेदमेव रूपं स्यात्  -  एकान्नविंशतिरिति । इदं न स्यात्  -  एकाद्नविंशतिरिति ॥ (सिद्धान्तभाष्यम्) अस्तु तर्ह्यदुगेव । ननु चोक्तं अतो गुण इति पररूपत्वं प्राप्नोतीति । नैष दोषः । अकारोच्चारणसार्मथ्यान्न भविष्यति । यदि तर्हि प्राप्नुवन् विधिरकारोच्चारणसार्मथ्यात् बाध्यते, सवर्णदीर्घत्वमपि तर्हि न प्राप्नोति । यं विधिं प्रत्यकारोच्चारणमनर्थकं भवति स विधिर्बाध्यते, यस्य तु विधेर्निमित्तमेव नासौ बाध्यते । पररूपं च प्रत्यकारोच्चारणमनर्थकम्, सवर्णदीर्घत्वस्य पुनर्निमित्तमेव ॥