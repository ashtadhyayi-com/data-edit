वोपसर्जनस्य (2941) (6481 आक्षेपवार्तिकम् ॥ 1 ॥) - उपसर्जनस्य वावचने सर्वप्रसङ्गोऽविशेषात् - उपसर्जनस्य वावचने सर्वप्रसङ्गः, सर्वस्योपसर्जनस्य सादेशः प्राप्नोति । अस्यापि प्राप्नोति  -  सहयुध्वा, सहकृत्वा । किं कारणम् ? अविशेषात् । न हि कश्चिद्विशेष उपादीयते  -  एवं जातीयकस्य सहशब्दस्योपसर्जनस्य सादेशो भवतीति । अनुपादीयमाने विशेषे सर्वप्रसङ्गः ॥ (6482 समाधानवार्तिकम् ॥ 2 ॥) - सिद्धं तु बहुव्रीहिनिर्देशात् - सिद्धमेतत् । कथम् ? बहुव्रीहिनिर्देशात् । बहुव्रीहिनिर्देशः कर्तव्यः ॥ (सूत्रार्थसंपादकभाष्यम्) एवमपि सहयुध्वप्रियः सहकृत्वप्रियः  -  अत्र प्राप्नोति, बहुव्रीहौ यदुत्तरपदमित्येवं विज्ञास्यते । नन्वेतदपि बहुव्रीहावुत्तरपदम् । एवन्तर्हि बहुव्रीहौ यदुपसर्जनमित्येवं विज्ञास्यते । (नन्वेतदपि बहुव्रीहावुपसर्जनम् । एवं तर्हि नैवं विज्ञायते  -  बहुव्रीहौ यदुपसर्जनमिति । किं तर्हि ?) बहुव्रीहौ च यदुपसर्जनम्, बहुव्रीहिं प्रति च यदुपसर्जनम् ॥ (सूत्रेण सिद्धार्थत्वबोधकभाष्यम्) स तर्हि बहुव्रीहिनिर्देशः कर्तव्यः । न कर्तव्यः । इह कश्चित्प्रधानानामेव समासः, कश्चिदुपसर्जनानामेव, कश्चित्प्रधानोपसर्जनानामेव । तद्य उपसर्जनानामेव समासस्तदुपसर्जनस्येदं ग्रहणम् ॥ अथवा  -  अकारो मत्वर्थीयः । तद्यथा  -  तुन्दः, घाट इति ॥ अथवा  -  मतुब्लोपोऽत्र द्रष्टव्यः । तद्यथा  -  पुष्यका येषां त इमे पुष्यकाः, कालका येषां त इमे कालका इति ॥