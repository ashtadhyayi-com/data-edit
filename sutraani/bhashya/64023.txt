श्नान्नलोपः (3021) (लोपाधिकरणम्) (शकारप्रयोजनभाष्यम्) अथ किमर्थं श्नमः शकारस्य ग्रहणं क्रियते, न नान्नलोप इत्येवोच्येत ? नान्नलोप इतीयत्युच्यमाने - नन्दिता, नन्दकः - इत्यत्रापि प्रसज्येत । एवं तर्हि एवं वक्ष्यामि - नान्नलोपोऽनिदिताम् । ततः - हल उपधायाः क्ङितीति, अनिदितामिति । नैवं शक्यम् । इह हि न स्यात् - हिनस्ति ॥ तस्मान्नैवं शक्यम् । न चेदेवम् -नन्दिता -नन्दकः -इत्यत्रापि प्रसज्येत ॥ एवं तर्हि क्ङितीति वर्तते । एवमपि हिनस्ति - इत्यत्र न प्राप्नोति । नैषा परसप्तमी । का तर्हि ? सत्सप्तमी - क्ङिति सति । एवमपि - नन्दमानः - इत्यत्रापि प्राप्नोति । एवं तर्हि नशब्द एवात्र क्ङित्त्वेन विशेष्यतेक्ङिच्चेन्नशब्दो भवतीति । एवमपि - यज्ञानां - यत्नानाम् - इत्यत्र प्राप्नोति । दीर्घत्वमत्र बाधकं भविष्यति । इदमिह सम्प्रधार्यं - दीर्घत्वं क्रियतां - नलोप इति, किमत्र कर्तव्यम् ? परत्वान्नलोपः । तस्मात् शकारस्य ग्रहणं कर्तव्यम् ॥ (शकारग्रहणे दोषनिवारकभाष्यम्) अथ क्रियमाणेऽपि शकारग्रहणे इह कस्मान्न भवति - विश्नानां - प्रश्नानाम् - इति ? लक्षणप्रतिपदोक्तयोः प्रतिपदोक्तस्यैवेत्येवं न भविष्यति ॥