भ्रस्जो रोपधयोरमन्यतरस्याम् (3045) (रमागमाधिकरणम्) (रमागमस्थाननिर्धारणभाष्यम्) अयं रम् रेफस्य स्थाने कस्मान्न भवति ? मिदचोन्त्यात्परः [[1.1.47]] इत्यनेनाचामन्त्यात्परः क्रियते । रेफस्य तर्हि श्रवणं कस्मान्न भवति ? षष्ठ्युच्चारणसार्मथ्यात् । भारद्वाजीयाः पठन्ति -  भ्रस्जो रोपधयोर्लोप आगमो रम् विधीयते । इति ॥ (6544 विप्रतिषेधोपसंख्यानवार्तिकम् ॥ 1 ॥) - भ्रस्जादेशात्सम्प्रसारणं विप्रतिषेधेन - भ्रस्जादेशात्सम्प्रसारणं विप्रतिषेधेन भवति । भ्रस्जादेशस्यावकाशः - र्भष्टा, र्भष्टुम् । सम्प्रसारणस्यावकाशः - भृज्जति । इहोभयं प्राप्नोति - भृष्टः, भृष्टवानिति । सम्प्रसारणं भवति विप्रतिषेधेन ॥ (विप्रतिषेधाक्षेपे वार्तिकावतरणभाष्यम्) स तर्हि पूर्वविप्रतिषेधो वक्तव्यः । न वक्तव्यः । (6545 विप्रतिषेधाभावोपपादकवार्तिकम् ॥ 2 ॥) - रसोर्वर्वचनात्सिद्धम् - रसोर्वा ऋ भवतीति वक्ष्यामि ॥ (न्यासान्तरेऽपि विप्रतिषेधावश्यकत्वप्रतिपादकभाष्यम्) रसोर्वर्वचने सिचि वृद्धेर्भ्रस्जादेशो वक्तव्यः । वृद्धौ कृतायामिदमेव रूपं स्यात् - अभ्राक्षीत् । इदं न स्यात् - अभार्क्षीत् - इति । सर्वथा वयं पूर्वविप्रतिषेधान्न मुच्यामहे । सूत्रं च भिद्यते ॥ (विप्रतिषेधप्रत्याख्यानभाष्यम्) यथान्यासमेवास्तु । ननु चोक्तं - ।भ्रस्जादेशात्सम्प्रसारणं पूर्वविप्रतिषेधेन इति । इदमिह सम्प्रधार्यम् - भ्रस्जादेशः क्रियतां सम्प्रसारणमिति, किमत्र कर्तव्यम्? एरत्वात् भ्रस्जादेशः । नित्यत्वात्सम्प्रसारणम्, कृतेऽपि भ्रस्जादेशे प्राप्नोत्यकृतेऽपि । भ्रस्जादेशोऽपि नित्यः । कृते सम्प्रसारणे प्राप्नोति, अकृतेऽपि प्राप्नोति । कथम् ? यो सावृकारे रेफस्तस्य चोपधायाश्च कृतेऽपि प्राप्नोति ॥ अनित्यो भ्रस्जादेशः । न हि कृते सम्प्रसारणे प्राप्नोति । किं कारणम् ? न हि वर्णैकदेशा वर्णग्रहणेन गृह्यन्ते । अथापि कथंचिद्गृह्यन्ते, एवमप्यनित्यः । कथम् ? उपदेश इति वर्तते । तच्चावश्यमुपदेशग्रहणमनुर्वत्यम् - बरीभृज्यत इत्येवमर्थम् ॥