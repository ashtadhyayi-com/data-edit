अतो लोपः(3046) (लोपाधिकरणम्) (6546 विप्रतिषेधवार्तिकम् ॥ 1 ॥) - ण्यल्लोपावियङ्यण्गुणवृद्धिदीर्घत्वेभ्यः पूर्वविप्रतिषिद्धम् - ण्यल्लोपावियङ्यण्वृद्धिगुणदीर्घत्वेभ्यो भवतो विप्रतिषेधेन ॥ (णिलोपेयङादेशयोर्विप्रतिषेधप्रयोजनभाष्यम्) णिलोपस्यावकाशः - कार्यते, हार्यते । इयङादेशस्यावकाशः - श्रियौ, श्रियः । इहोभयं प्राप्नोति - आटिटत्, आशिशत् ॥ ननु चात्र यणादेशेन भवितव्यम् । इदं तर्हि - अततक्षत्, अररक्षत् ॥ (णिलोपयणोर्विप्रतिषेधप्रयोजनभाष्यम्) यणादेशस्यावकाशः - निन्यतुः, निन्युः । णिलोपस्य स एव । इहोभयं प्राप्नोति - आटिटत्, आशिशत् ॥ (णिलोपवृद्ध्योर्विप्रतिषेधप्रयोजनभाष्यम्) वृद्धेरवकाशः - सखायौः, सखायः । णिलोपस्यावकाशः स एव । इहोभयं प्राप्नोति - कारयतेः - कारकः, हारयतेः - हारकः ॥ (णिलोपगुणयोर्विप्रतिषेधप्रयोजनभाष्यम्) गुणस्यावकाशः -चेता, स्तोता । णिलोपस्यावकाशः - आटिटत्, आशिशत् । इहोभयं प्राप्नोति - कारणा, हारणा ॥ (णिलोपदीर्घयोर्विप्रतिषेधप्रयोजनभाष्यम्) दीर्घत्वस्यावकाशः -चीयते, स्तूयते । णिलोपस्य स एव । इहोभयं प्राप्नोति - कार्यते, हार्यते । णिलोपो भवति विप्रतिषेधेन ॥ (णिलोपे पूर्वविप्रतिषेधाक्षेपभाष्यम्) स तर्हि पूर्वविप्रतिषेधो वक्तव्यः । न वक्तव्यः । सन्त्वत्रैते विधयः । एतेषु विधिषु कृतेषु स्थानिवद्भावाण्णिग्रहणेन ग्रहणाल्लोपो भविष्यति ॥ (समाधानभाष्यम्) नैवं शक्यम् । इयङादेशे हि दोषः स्यात् । किम् ? अन्त्यलोपः प्रसज्येत ॥ (पूर्वविप्रतिषेधेऽल्लोपेयङ्यणुदाहरणाभावभाष्यम्) अल्लोपस्येयङ्यणोश्च नास्ति सम्प्रधारणा ॥ (अल्लोपवृद्ध्योर्विप्रतिषेधप्रयोजनभाष्यम्) वृद्धेरवकाशः -प्रियमाचष्टे प्रापयति । अल्लोपस्यावकाशः - चिकीर्षिता, चिकीर्षितुम् । इहोभयं प्राप्नोति - चिकीर्षकः, जिहीर्षकः ॥ गुणस्याल्लोपस्य च नास्ति सम्प्रधारणा ॥ (अल्लोपदीर्घत्वयोर्विप्रतिषेधप्रयोजनभाष्यम्) दीर्घत्वस्यावकाशः - अपि काकः श्येनायते । अल्लोपस्य स एव । इहोभयं प्राप्नोति - चिकीर्ष्यते, जिहीर्ष्यते । अल्लोपो भवति विप्रतिषेधेन ॥ (विप्रतिषेधान्यथासिद्धिसाधकभाष्यम्) स तर्हि पूर्वविप्रतिषेधो वक्तव्यः । न वक्तव्यः । इष्टवाची परशब्दः । विप्रतिषेधे परं - यदिष्टं तद्भवति - इति ॥