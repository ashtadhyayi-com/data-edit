थलि च सेटि (3119) (वार्तिकावतरणभाष्यम्) थल्ग्रहणं किमर्थम् ? (6594 थल्ग्रहणप्रयोजनवार्तिकम् ॥ 1 ॥) - थल्ग्रहणमक्ङिदर्थम् - थल्ग्रहणं क्रियतेऽक्ङिदर्थम् । अक्ङिति एत्वं यथा स्यात् । पेचिथ । शेकिथ ॥ (प्रयोजनाक्षेपभाष्यम्) नैतदस्ति प्रयोजनम् । सेड्ग्रहणमेवात्राक्ङिदर्थं भविष्यति ॥ (प्रयोजनान्तरदर्शकभाष्यम्) इदं तर्हि प्रयोजनम् - समुच्चयो यथा स्यात् थलि च सेटि क्ङिति च सेटि - इति । किं प्रयोजनम् ? पेचिव । पेचिम । तत्र पचादिभ्य इड्वचनम् इति वक्ष्यति तन्न वक्तव्यं भवति ॥ (अतिव्याप्त्यव्याप्तिदर्शनेनेष्टसाधकभाष्यम्) इह कस्मान्न भवति - लुलविथ ? गुणस्य नेति प्रतिषेधात् । इहापि तर्हि न प्राप्नोति - पेचिथ, शेकिथ । गुणस्य योऽकार इत्येवमेतद्विज्ञायते । एवमपि शशरिथ - अत्र प्राप्नोति । गुणस्यैषोऽकारः । कथम् ? वृद्धिर्भवति गुणो भवति - इति रेफशिरा गुणवृद्धिसंज्ञको निर्वर्तते । अथवा -  आचार्यप्रवृत्तिर्ज्ञापयति नैवंजातीयकानामेत्त्वं भवतीति यदयं तॄफलभजत्रपश्च [[6.4.122]] इति तॄग्रहणं करोति ॥