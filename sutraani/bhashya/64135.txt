षपूर्वहन्धृतराज्ञामणि (3133) (लोपाधिकरणम्) (षपूर्वादिग्रहणे पक्षद्वयोपस्थापकं भाष्यम्) अथ किमिदं षपूर्वादीनां पुनर्वचनमल्लोपार्थमाहोस्विन्नियमार्थम् । कथं वा अल्लोपार्थम्, कथं वा नियमार्थम् ? यद्यविशेषेणाल्लोपटिलोपयोः प्रकृतिभावस्ततो विध्यर्थम् । अथ हि अणि टिलोपस्यैव प्रकृतिभावस्ततो नियमार्थम् । अत उत्तरं पठति -  (6606 अल्लोपपक्षस्थापकवार्तिकम् ॥ 1 ॥) - षपूर्वादीनां पुनर्वचनमल्लोपार्थम् - षपूर्वादीनां पुनर्वचनं क्रियते अल्लोपार्थम् । अविशेषेणाल्लोपटिलोपयोः प्रकृतिभावः ॥ (6607 नियमपक्षे दोषदर्शकं वार्तिकम् ॥ 2 ॥) - अवधारणे ह्यन्यत्र प्रकृतिभाव उपधालोपप्रसङ्गः - अवधारणे हि अन्यत्र प्रकृतिभावे उपधालोपः प्रसज्येत । कथम् ? यदि तावदेवं नियमः स्यात् - षपूर्वादीनामेवाणीति । एवमपि भवेदिह नियमान्न स्यात् - सामनः वैमन इति । ताक्षण्य इत्यत्र प्राप्नोति । अथाप्येवं नियमः स्यात् - षपूर्वादीनामण्येवेति । एवमपि भवेदिह नियमान्न स्यात् - ताक्षण्य इति । सामनो वैमन इत्यत्र तु प्राप्नोति । अथाप्युभयतो नियमः स्यात् - षपूर्वादीनामेवाणि, अण्येव षपूर्वादीनामिति । एवमपि सामन्यो वेमन्य इति प्राप्नोति । तस्मात्सुष्ठूच्यते - षपूर्वादीनां पुनर्वचनमल्लोपार्थमवधारणे ह्यन्यत्र प्रकृतिभाव उपधालोपप्रसङ्गः इति ॥