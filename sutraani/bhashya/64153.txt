बिल्वकादिभ्यश्छस्य लुक् (3151) (छग्रहणप्रत्याख्यानभाष्यम्) छग्रहणं शक्यमकर्तुम् । इह कस्मान्न भवति - बिल्वकेभ्यः ? भस्येति वर्तते ॥ एवमपि बिल्वकायेत्यत्र प्राप्नोति । तद्धितस्येति वर्तते ॥ एवमपि बिल्वकस्य विकारः - अवयवो वा - बैल्वकः, अत्र प्राप्नोति । तद्धिते तद्धितस्य इति वर्तते ॥ एवमपि बिल्वकीयायां भवो बैल्वकः, बैल्वकस्य किञ्ञ्चित् - बैल्वकीयम्, अत्र प्राप्नोति । न स बिल्वकात् । बिल्वकादिभ्यो यो विहित इत्युच्यते, न चासौ बिल्वकशब्दाद्विहितः । किं तर्हि ? बिल्वकीयशब्दात् ॥ (ज्ञापनेन छग्रहणप्रयोजनसाधकभाष्यम्) एवं तर्हि सिद्धे सति यच्छग्रहणं करोति तज्ज्ञापयत्याचार्यः - भवत्येषा परिभाषा सन्नियोगशिष्टानामन्यतराभावे उभयोरप्यभाव इति । तस्माच्छग्रहणं कर्तव्यम्, छस्यैव लुग्यथा स्यात् कुको मा भूदिति ॥