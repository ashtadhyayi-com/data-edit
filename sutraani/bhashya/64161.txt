र ऋतो हलादेर्लघोः (3159) (अन्वयजिज्ञासाभाष्यम्) कथमिदं विज्ञायते - हलादेरङ्गस्येति, आहोस्विद्धलादेर्ऋकारस्येति ? युक्तं पुनरिदं विचारयितुम् ॥ (अङ्गविशेषणपक्षोपस्थापकभाष्यम्) नन्वनेनासन्दिग्धेनाङ्गविशेषणेन भवितव्यम् । कथं ऋकारस्य नाम हल् आदिः स्यात् - अन्यस्यान्यः ? (पक्षद्वयसम्भवानासमर्थकभाष्यम्) अयमादिशब्दोऽस्त्येवावयववाची । तद्यथा - ऋगादिः, अर्धर्चादिः, श्लोकादिरिति । अस्ति सामीप्ये वर्तते । तद्यथा - दधिभोजनमर्थसिद्धेरादिः, दधिभोजनसमीपे । घृतभोजनमारोग्यस्यादिः, घृतभोजनसमीपे । यावता सामीप्येऽपि वर्तते जायते विचारणा हल्समीपस्य ऋकारस्य - इति, अथवा हलादेरङ्गस्येति ॥ (पक्षद्वयेऽपि दोषप्रदर्शकं भाष्यम्) किञ्ञ्चातः ? यदि विज्ञायते - हलादेरङ्गस्येति, अप्रथीयान् - अम्रदीयान् - अत्र न प्राप्नोति । अथ विज्ञायते - हलादेर्ऋकारस्येति, अनृचीयान् - अत्रापि प्राप्नोति । उभयथा स्वृचीयानित्यत्र प्राप्नोति । यथेच्छसि तथाऽस्तु ॥ (अङ्गविशेषणपक्षे दोषवारकभाष्यम्) अस्तु तावत् - हलादेरङ्गस्येति । कथमप्रथीयान् - इति ? तद्धितान्तेन समासो भविष्यति । न प्रथीयान् अप्रथीयानिति । भवेत्सिद्धं यदा तद्धितान्तेन समासः । यदा तु खलु समासात्तद्धितोत्पत्तिस्तदा न सिध्यति । न वै समासात्तद्धितोत्पत्त्या भवितव्यम् । किं कारणम् ? बहुव्रीहिणोक्तार्थत्वान्मत्वर्थस्य ॥ (अङ्गविशेषणपक्षे दोषभाष्यम्) भवेद्यदा बहुव्रीहिस्तदा न स्यात् । यदा तु खलु तत्पुरुषस्तदा प्राप्नोति - न पृथुः - अपृथुः । अयमपृथुः, अयमप्यपृथुः, अयमनयोरतिशयेनापृथुः - अप्रथीयानिति । (दोषवारकभाष्यम्) न समासादजादिभ्यां भवितव्यम् । किं कारणम् ? गुणवचनादित्युच्यते, न च समासो गुणवचन इति ॥ (प्रकारान्तरप्राप्तदोषवारकभाष्यम्) यदा तर्हि समासाद्विन्मतुपौ, विन्मतुबन्तादजादी तदा प्राप्नुतः । अविद्यमानाः पृथवोऽपृथवः, अपृथवोऽस्य सन्ति - अपृथुमान् । अयमपृथुमान्, अयमप्यपृथुमान् । अयमनयोरतिशयेनापृथुमान् - अप्रथीयानिति । नैष दोषः । अपृथव एव न सन्ति, कुतो यस्यापृथव इति ॥ (सिद्धान्तपक्षस्थापकभाष्यम्) इह कस्मान्न भवति - मातयति, भ्रातयति । लोपोऽत्र बाधको भविष्यति । इदमिह सम्प्रधार्यम् - लोपः क्रियतां रभाव इति, किमत्र कर्तव्यम् ? परत्वाद्रभावः ॥ यदि पुनरवशिष्टस्य रभाव उच्यते । नैवं शक्यम्, इहापि प्रसज्येत - कृतमाचष्टे कृतयति । एवं तर्हि परिगणनं क्रियते -  पृथुमृदुभृशकृशदृढपरि- वृढानामिति वक्तव्यम् ॥