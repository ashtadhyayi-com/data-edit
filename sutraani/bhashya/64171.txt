ब्राह्मोऽजातौ (3169) (सूत्रे पक्षद्वयोपस्थापकं भाष्यम्) अथ किमिदं ब्राह्मस्याजातावनो लोपार्थं वचनमाहोस्विन्नियमार्थम् ? कथं वाऽनो लोपार्थं स्यात्कथं च नियमार्थम् ? यदि तावत् अपत्ये इति वर्तते ततो नियमार्थम् । अथ निवृत्तं ततो लोपार्थम् । (वार्तिकावतरणभाष्यम्) अत उत्तरं पठति -  ब्राह्मस्याजातौ लोपार्थं वचनं क्रियते । अपत्ये इति निवृत्तम् ॥ (6631 विधावुपसंख्यानवार्तिकम् ॥ 1 ॥) - तत्राप्राप्तविधाने प्राप्तप्रतिषेधः - तत्राप्राप्तस्य टिलोपस्य विधाने प्राप्तस्य प्रतिषेधो वक्तव्यः । ब्राह्मणः ॥ (6632 उपसंख्यानानर्थक्यबोधकवार्तिकम् ॥ 2 ॥) - न वा पर्युदाससार्मथ्यात् - न वा वक्तव्यः । किं कारणम् ? पर्युदाससार्मथ्यात्, पर्युदासोऽत्र भविष्यति ॥ (आक्षेपभाष्यम्) अस्त्यन्यत्पर्युदासे प्रयोजनम् । किम् ? या जातिश्च नापत्यम् - ब्राह्मी ओषधिरिति ॥ (प्रत्याक्षेपभाष्यम्) न वै अत्रेष्यते । अनिष्टं च प्राप्नोति, इष्टं च न सिध्यति ॥ (समाधानभाष्यम्) एवं तर्ह्यनुवर्तते अपत्ये इति । नात्र अपत्ये इत्यनेन निपातनमभिसम्बध्यते - ब्राह्म इति निपात्यते अपत्येऽजाताविति । किं तर्हि ? प्रतिषेधोऽभिसम्बध्यते - ब्राह्म इति निपात्यते, अपत्ये जातौ नेति ॥