दाण्डिनायनहास्तिनायनाथर्वणिकजैह्माशिनेयवासिनायनिभ्रौणहत्यधैवत्यसारवैक्ष्वाकमैत्रेयहिरण्मयानि (3172) (वार्तिकावतरणभाष्यम्) अत्र भ्रौणहत्येति किं निपात्यते ? यकारादौ तद्धिते तत्वं निपात्यते ॥ (6633 निपातनानर्थक्यबोधकवार्तिकम् ॥ 1 ॥) - भ्रौणहत्ये तत्वनिपातनानर्थक्यं सामान्येन कृतत्वात् - भ्रौणहत्ये तत्वनिपातनमनर्थकम् । किं कारणम् ? सामान्येन कृतत्वात् । सामान्येनैवात्र तत्वं भविष्यति - हनस्तोऽचिण्णलोः [[7.3.32]] इति ॥ (6634 ज्ञापनेन निपातनसार्थक्यबोधकवार्तिकम् ॥ 2 ॥) - ज्ञापकं तु तद्धिते तत्वप्रतिषेधस्य - एवं तर्हि ज्ञापयत्याचार्यः - तद्धिते तत्वं न भवतीति ॥ किमेतस्य ज्ञापने प्रयोजनम् ? भ्रौणघ्नो वार्त्रघ्न इत्यत्र तत्वं न भवति ॥ (6635 उपसंख्यानवार्तिकम् ॥ 3 ॥) - ऐक्ष्वाकस्य स्वरभेदान्निपातनं पृथक्त्वेन - ऐक्ष्वाकस्य स्वरभेदान्निपातनं पृथक्त्वेन कर्तव्यम् । ऐक्ष्वाकः, ऐक्ष्वाकः ॥ (उपसंख्यानसाधकभाष्यम्) एकश्रुतिनिर्देशात्सिद्धम् । एकश्रुतिः - स्वरसर्वनाम, यथा नपुंसकं लिङ्गसर्वनाम ॥ (वार्तिकावतरणभाष्यम्) अथ मैत्रेये किं निपात्यते ॥ (6636 मैत्रेयनिपातनबोधकवार्तिकम् ॥ 4 ॥) - मैत्रेय यादिलोपनिपातनम् - मैत्रेये ढञ्ञि यादिलोपो निपात्यते ॥ (मित्रयुशब्दस्य चतुर्ग्रहणाक्षेपभाष्यम्) इदं मित्रयुशब्दस्य चतुर्ग्रहणं क्रियते - गृष्ट्यादिषु प्रत्ययविध्यर्थं पाठः क्रियते, द्वितीयेऽध्याये - यस्कादिषु लुगर्थं क्रियते, सप्तमेऽध्याये - इयादेशार्थम्, इदं चतुर्थं - यादिलोपार्थम् । द्विर्ग्रहणं शक्यमकर्तुम् । बिदादिष्विञ्ञि प्रत्ययविध्यर्थं पाठः कर्तव्यः । तत्र नैवार्थो लुका नापि यादिलोपेन । इयादेशेनैव सिद्धम् ॥ (समाधानभाष्यम्) नैवं शक्यम् । इह हि - मैत्रेयकः सङ्घ इति सङ्घाङ्कलक्षणेष्वञ्ञ्यञ्ञिञ्ञामण् [[4.3.127]] इत्यण् प्रसज्येत ॥ (वार्तिकावतरणभाष्यम्) हिरण्मये किं निपात्यते ? (6637 निपातनबोधकवार्तिकम् ॥ 5 ॥) - हिरण्मये यलोपवचनम् - हिरण्मये यलोपो निपात्यते । हिरण्मयं कलशं बिभर्षि ॥ (वार्तिकावतरणभाष्यम्) अथ हिरण्यये किं निपात्यते ? (6638 निपातनबोधकवार्तिकम् ॥ 6 ॥) - हिरण्यये छन्दसि मलोपवचनात्सिद्धम् - हिरण्यये छन्दसि मलोपो निपात्यते । हिरण्ययी नौरभवत् । हिरण्ययाः पन्थान आसन् । हिरण्ययमासनम् ॥ इति श्रीमद्भगवत्पतञ्जलिविरचिते व्याकरणमहाभाष्ये षष्ठाध्यायस्य चतुर्थे पादे चतुर्थमाह्निकम् ॥