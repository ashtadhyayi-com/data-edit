साम आकम् किमर्थं सामः(2) ससकारस्य ग्रहणं क्रियते न आम आकमित्येवोच्येत(2) ? ॥ केनेदानीं ससकारस्य भविष्यति ? ॥ आमोऽयं(4) सुड्भक्त आङ्ग्रहणेन ग्राहिष्यते ॥ अत उत्तरं पठति - ॥ साङ्ग्रहणं यथागृहीतस्यादेशवचनात् ॥ साङ्ग्रहणं क्रियते ॥ (किमर्थम् ? ॥ यथागृहीतस्यादेशवचनात् । ) ठनिर्दिश्यमानस्यादेशा भवन्तीत्येवं ससकारस्य न प्राप्नोति, इष्यते च स्यादिति तच्चान्तरेण यत्नं न सिध्यतीति - साम आकम् - , एवमर्थमिदमुच्यते ॥ न वा द्विपर्यन्तानामकारवचनादामि सकाराऽभावः ॥ न वैतत्प्रयोजनमस्ति ॥ किं कारणम् ? ॥ द्विपर्यन्तानामकारवचनात् । द्विपर्यन्तानां हि त्यदादीनामत्वमुच्यते । तेनामि सकारो न भविष्यति ॥ सुट्प्रतिषेधस्त्वादेशे लोपविज्ञानात् ॥ सुट्प्रतिषेधस्तु वक्तव्यः ॥ किं कारणम् ? ॥ आदेशे लोपविज्ञानात् । यः स शेषे लोप आदेशे स विज्ञायते ॥ न वा टिलोपवचनादादेशे टाप्प्रतिषेधार्थम् ॥ न वा सुट्प्रतिषेधो वक्तव्यः ॥ किं कारणम् ? ॥ टिलोपवचनात् । आदेशे यः स शेषे लोपष्टिलोपः(1) स वक्तव्यः ॥ किं प्रयोजनम् ? ॥ टाप्प्रतिषेधार्थम् । टाप्मा भूदिति ॥ स तर्हि टिलोपो वक्तव्यः(2) ? ॥ (न वक्तव्यः(3)) ॥ न वा लिङ्गाभावाटि्टलोपवचनानर्थक्यम् ॥ 8 ॥ न वा वक्तव्यम् ॥ किं कारणम् ? ॥ लिङ्गाऽभावात् । अलिङ्गे युष्मदस्मदी ॥ किं वक्तव्यमेतत् ? ॥ न हि ॥ कथमनुच्यमानं गंस्यते ॥ न ह्यस्तिविशेषो युष्मदस्मदोः स्त्रियां पुंसि नपुंसके वा ॥ अस्ति कारणं येनैतदेवं भवति ॥ किं कारणम् ? ॥ योऽसौ विशेषवाची शब्द(स्त्रीप्रत्ययष्टाप्शब्द(3))स्तदसांनिध्यात् । अङ्ग ! हि भवांस्तमुच्चारयतु(4) गस्यंते स विशेषः ॥ ननु च नैतेनैवं भवितव्यम्, न हि शब्दनिमित्तकेन नामाऽर्थेन भवितव्यम् ॥ किं तर्हि ? ॥ अर्थनिमित्तकेन नाम शब्देन भवितव्यम् ॥ तदेतदेवं(5) दृश्यताम् - अर्थरूपमेवैतदेवंजातीयकं, येनात्र विशेषो न गम्यत इति ॥ अवश्यं चैतदेवं विज्ञेयम् । यो हि मन्यते - , योऽसौ विशेषवाची शब्दः (स्त्रीप्रत्ययष्टाप्शब्द)स्तदसांनिध्यादत्र विशेषो न गम्यत इति - , इहापि तस्य विशेषो न गम्येत-दृषत् समित् इति ॥ तस्मात्सुट्प्रतिषेधः ॥ तस्मात्सुट्प्रतिषेधो वक्तव्यः ॥ ससकारग्रहणं वा कर्तव्यम् ॥ अथ क्रियमाणेऽपि ससकारग्रहणे कस्मादेवान्न सुण्न भवति ? ॥ ससकारग्रहणसार्मथ्याद्भाविनः सुट आदेशो विज्ञायते ॥ ( साम आकम् ) ।