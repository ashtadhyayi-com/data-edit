न सुदुर्भ्यां केवलाभ्यामथ केवलग्रहणं किमर्थम् न सुदुर्भ्या मित्येवोच्येत ?॥ सुदुरोः केवलग्रहणमन्योपसर्गप्रतिषेधार्थम् ॥ सुदुरोः केवलग्रहणं क्रियते ॥ (किमर्थम् ? ॥ अन्योपसर्गप्रतिषेधार्थम्(1)) । अन्योपसृष्टान्मा भूदिति, - प्रसुलम्भम् ॥ नैषोऽस्ति प्रयोगः ॥ इदं तर्हि - सुप्रलम्भम् ॥ प्रेण व्यवहितत्वान्न भविष्यति(2) ॥ इदं तर्हि अतिसुलम्भम् ॥ कर्मप्रवचनीयसंज्ञाऽत्र बाधिका भविष्यति - सुः पूजायामतिरतिक्रमणे चेति ॥ यदा तर्हि नातिक्रमणं न पूजा । इदं चाप्युदाहरणं - सुप्रलम्भम् । ननु चोक्तं प्रेण व्यवहितत्वान्न भविष्यतीति ? ॥ नैषः दोषः । सुदुर्भ्यामिति नैषा पञ्ञ्चमी ॥ का तर्हि ? ॥ तृतीया । सुदुर्भ्यामुपसृष्टस्येति । व्यवहितश्चाप्युपसृष्टो भवति ॥ ( न सुदुर्भ्याम् ) ॥