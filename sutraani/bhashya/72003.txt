वदव्रजहलन्तस्याचः हल्ग्रहणं किमर्थम् ॥ समुच्चयो यथा विज्ञायेत  -  वदिव्रज्योश्च हलन्तस्य(1) चाऽचइति । नैतदस्ति प्रयोजनम्, अज्ग्रहणादेवाऽत्र समुच्चयो भविष्यति -  वदिव्रज्योश्चाऽचश्चेति ॥ अस्त्यन्यदज्ग्रहणे प्रयोजनम् ॥ (किम्(2) ?) ॥ वदिव्रजिविशेषणं यथा विज्ञायेत - वदिव्रज्योरचेति ॥ यद्येतावत्प्रयोजनं स्याद्वदिव्रज्योरत इत्येव(3) ब्रूयात् । अथ वैतदपि न ब्रूयात् । अत इति वर्तते ॥ इदं तर्हि प्रयोजनं - हलन्तस्य यथा स्यादजन्तस्य मा भूत् ॥ कस्य पुनरजन्तस्य प्राप्नोति ? ॥ अकारस्य । अचीकीर्षीत् । अजिहीर्षीत् ॥ लोपोऽत्र बाधको भविष्यति ॥ आकारस्य तर्हि प्राप्नोति - अयासीत् अवासीत् ॥ नास्त्यत्र विशेषः - सत्यां वा वृद्धावसत्यां वा ॥ सन्ध्यक्षरस्य तर्हि प्राप्नोति ॥ नवै सन्ध्यक्षरमन्त्यमस्ति ॥ ननु चेदमस्ति ढलोपे कृते उदवोढामुदवोढमुदवोढेति(1) ? ॥ असिद्धो ढलोपस्तस्याऽसिद्धत्वान्नैतदन्त्यं भवति ॥ अत उत्तरं पठति - ॥ हल्ग्रहणमिटि प्रतिषेधार्थम् ॥ हल्ग्रहणं क्रियते ॥ (किं प्रयोजनम् ?) ॥ इटिप्रतिषेधार्थम् । नेटीति प्रतिषेधं वक्ष्यति स हलन्तस्य यथा स्यादजन्तस्य मा भूत्,  - अलावीत् अयावीत्(4) । ॥ न वाऽनन्तरप्रतिषेधात् ॥ न वैतत्प्रयोजनमस्ति ॥ किं कारणम् ॥अनन्तरस्य(5) प्रतिषेधात् । अनन्तरं यद्वृद्धिविधानं तत्प्रतिषिध्यते ॥ कुत एतत् ? ॥ अनन्तरस्य विधिर्वा भवति प्रतिषेधो वेति ॥ तच्चानन्त्यार्थम् ॥ तच्चाऽनन्तरं वृद्धिविधानमनन्त्यार्थं विज्ञायते ॥ कथं पुनर्ज्ञायतेऽनन्तरं वृद्धिविधानमनन्त्यार्थमिति ॥ अन्त्यस्य(7) वचनार्थक्यात् ॥ अन्त्यस्य वृद्धिविधाने प्रयोजनं नास्तीति कृत्वाऽनन्तरं वृद्धिविधानमनन्त्यार्थं विज्ञायते ॥ ( ॥ अतो विभाषार्थन्तु (1) ॥) अतो विभाषार्थं तर्हीदं वक्तव्यम् । अतो हलादेर्लघोरिति विभाषा वृद्धिं वक्ष्यति सा हलन्तस्य यथा स्यादजन्तस्य मा भूत् - अचिकीर्षीत् अजिर्हीषीत्  -  (इति(1)) ॥ ॥ अतो विभाषार्थमिति चेत्तत्सिद्धं (2)वृद्धेर्लोपबलीयस्त्वात् ॥ अतो विभाषार्थमिति चेत्तदन्तरेणापि हल्ग्रहणं सिद्धम् ॥ कथम् ? ॥ वृद्धेर्लोपबलीयस्त्वात् । वृद्धेर्लोपो बलीयान्भवतीति । इदमिह संप्रधार्यं - वृद्धिः क्रियतां लोप इति, किमत्र कर्तव्यम् ? ॥ परत्वाद्वृद्धिः ॥ नित्यो लोपः  -  कृतायामपि वृद्धौ प्राप्नोत्यकृतायामपि ॥ अनित्यो लोपो, न(3) हि कृतायां वृद्धौ प्राप्नोति, परत्वात्सगिड्भयां भवितव्यम् ॥ नात्र सगिटौ प्राप्नुतः ॥ किं कारणम् ? ॥ एकाचस्तौ वलीति वा ॥ एकाचः सगिटावुच्येते ॥ अथ वा वलीति तत्रानुवर्तते ॥ किं पुनः कारणमेकाचस्तौ वलीति वा(1) ? ॥ दरिद्रातेर्मा भूतामिति (2)। दरिद्रातेर्न सगिड्भयां भवितव्यम् ॥ किं कारणम्(3) ? ॥ उक्तमेतत्(4) - दरिद्रातेरार्धधातुके लोपः, सिद्धश्च प्रत्ययविधाविति । यश्चेदानीं प्रत्ययविधौ सिद्धः सिद्धोऽसौ सगिडि्वधौ(5) ॥ एवमर्थमेव तर्ह्येकाज्ग्रहणमनुर्वत्यम् - अत्र सगिटौ मा भूतामिति । स एष नित्यो लोपो वृद्धिं बाधिष्यते ॥ किं पुनर्भवान् वृद्धेरवकाशं मत्वाह - नित्यो लोप इति ?, अनवकाशा वृद्धिर्लोपं बाधिष्यते ॥ सावकाशा वृद्धिः ॥ कोऽवकाशः ॥ अनन्त्यः - अकणीत् अकाणीत् ॥ कथं पुनः सत्यन्त्येऽनन्त्यस्य वृद्धिः स्यात्(2) ? ॥ भवेद्योऽताङ्गं विशेषयेत्तस्याऽनन्त्यस्य न स्यात् । वयं तु खल्वङ्गेनाऽकारं विशेषयिष्यामस्तत्राऽनन्त्यो न स्यात् । वयं तु खल्वङ्गेवनाऽकारं विशेषयिष्यामस्तत्राऽनन्त्यो वृद्धेरवकाशोऽन्त्यस्य लोपो बाधको भविष्यति । एवं वृद्धेर्लोपबलीयस्त्वम्(7) ॥ (एवं वृद्धेर्लोपो बलीयान् भवति ) ॥ अथ वाऽऽरभ्यते पूर्वविप्रतिषेधो- ण्यल्लोपावियड्य्ण्गुणवृद्धिदीर्घत्वेभ्यः पूर्वविप्रतिषिद्धम्  -  इति(9) ॥ सा तर्ह्येषाऽनन्त्यार्था वृद्धिः - हलन्तस्य यथा स्यादजन्त्यस्य मा भूत् - अपिपठिषीत् ॥ एतदपि नास्ति प्रयोजनम् ॥ कथम् ? ॥ हलादेरितिनैषा बहुव्रीहेः षष्ठी-हल् आदिर्यस्य सोऽयं हलादिः, हलादेरिति ॥ का तर्हि(1) ? ॥ कर्मधारयात्पञ्ञ्चमी - हल् आदिर्हलादिः, हलादेः परस्येति ॥ यदि कर्मधारयात्पञ्ञ्चमी - अचकासीत्,  - अत्र प्राप्नोति ॥ सिचा आनन्तर्यं विशेषयिष्यामः - हलादेः परस्य सिच्यनन्तरस्येति ॥ यदि सिचाऽऽनन्तर्यं विशेष्यते - अकणीत् अकाणीत्, - अत्र न प्राप्नोति ॥ वचनाद्भविष्यति ॥ इहापि तर्हि वचनात्प्राप्नोति - अचकासीत् ॥ येन नाव्यवधानं तेन व्यवहितेऽपि वचनप्रामाण्यात् ॥ येन च नाव्यवधानम् ? ॥ वर्णेनैकेन । सङ्घातेन पुर्नव्यवधानं भवति, न च भवति ॥ यदि सिचाऽऽनन्तर्यं विशेष्यते - अस्तु बहुव्रीहेः षष्ठी ॥ कस्मान्न भवति - अपिपठिषीदिति ? ॥ व्यवहितत्वात् ॥ एव तर्हि - अतिदूरमेवेदं हल्ग्रहणमनुसृतम् - हल्ग्रहणमनन्त्यार्थमज्ग्रहणमनिगर्थम् ॥ ( वदव्रजहलन्तस्याचः ) ॥