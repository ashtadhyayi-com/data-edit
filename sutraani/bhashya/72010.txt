एकाच उपदेशेऽनुदात्तात् एकाज्ग्रहणं किमर्थम् ? ॥ एकाज्ग्रहणं जार्गत्यर्थम् ॥ एकाज्ग्रहणं क्रियते ॥ (किं प्रयोजनम् ? ॥ जार्गत्त्यर्थम् ।) जागर्तेरिट्प्रतिषेधो मा भूदिति(7) । जागरिता जागारतुम् ॥ नैतदस्ति प्रयोजनम् - उपदेशेऽनुदात्तादित्युच्यते जागर्तिश्चोपदेशे उदात्तः ॥ न ब्रूम इहार्थं जार्गत्त्यर्थमेकाज्ग्रहणं कर्तव्यमिति ॥ किं तर्हि ? ॥ उत्तरार्थम् । ॥ श्र्युकः कितीतीट्प्रतिषेधं वक्ष्यति स जागर्तेर्मा भूदिति, - जागरितः जागरितवानिति ॥ एतदपि नास्ति प्रयोजनं - जागर्तेर्गुण उच्यते(1) वृद्धिविषये प्रतिषेधविषये च स बाधको भविष्यति । तत्र गुणे कृते रपरत्वे(2) च कृतेऽनुगन्तत्वादिट्प्रतिषेधो न भविष्यति ॥ ननु चोपदेशाधिकारात्प्राप्नोति ॥ उपदेशग्रहणं निवर्तयिष्यते ॥ यदि निर्वत्त्यते(3)  -  स्तीर्त्वा पूर्त्वा - ःइत्त्वोत्त्वयोः कृतयो रपरत्वे चाऽनुगन्तत्वादिट्प्रतिषेधो न प्राप्नोति ॥ नैषः दोषः - आनुपूर्व्या सिद्धमेतत्(4) ॥ नात्राऽकृत इट्प्रतिषेधे इत्त्वोत्त्वे प्राप्नुतः ॥ किं कारणम् ? ॥ न क्त्वा सेडिति कित्त्वप्रतिषेधात् ॥ इदं तर्हि  -  आतिस्तीर्षति निपुपूर्षति । इत्त्वोत्वयोः कृतयो रपरत्वे चाऽनुगन्तत्वादिट्प्रतिषेधो न प्राप्नोति ॥ मा भूदेवं - श्र्युकः कितीति, इट्सनि वेत्येवं भविष्यति ॥ इदं तर्हि प्रयोजनम्(1) - आस्तीर्णं निपूर्ताः पिण्डाः । इत्त्वोत्त्वयोः कृतयोः रपरत्वे चाऽनुगन्तत्वादिट्प्रतिषेधो न प्राप्नोति ॥ मा भूदेवम्, इट्सनि वेति सनि विभाषा, यस्य विभाषेति प्रतिषेधो भविष्यति ॥ इहार्थमेव तर्हि - ॥ वध्यर्थमेकाज्ग्रहणम्(1) ॥ (वध्यर्थमेकाज्ग्रहणं कर्त्तव्यम् ) ॥ वध इट्प्रतिषेधो मा भूदिति  -  वधिषीष्टेति ॥ एतदपि नास्ति प्रयोजनं, क्रियमाणेऽपि एकाज्ग्रहणे वध इट्प्रतिषेधः प्राप्नोति, - वधिषीष्टेति ॥ किं कारणम् ? ॥ वध इटप्रतिषेधः सन्निपात एकाच्त्वात्प्रकृतेश्चानुदात्तत्वात् ॥ संनिपाते चैव हि वधिरेकाच्श्रूयते प्रकृतिश्चास्याऽनुदात्ता ॥ किं पुनः कारणमेवं विज्ञायते - उपदेशेऽनुदात्तादेकाचः श्रूयमाणादिति ॥ यङ्लोपार्थम् ॥ यङ्लोपे मा भूदिति । बेभिदिता बेभिदितुम् । चेच्छिदिता चेच्छिदितुम् । ॥ एकाच उपदेशेऽनुदात्तादित्युपदेशवचनमनुदात्तविशेषणं चेत्कृञ्ञादिभ्योलिटि नियमाऽनुपपत्तिरप्राप्तत्वात्प्रतिषेधस्य ॥ एकाच उपदेशेऽनुदात्तादित्युपदेशवचनमनुदात्तविशेषणं चेत्कृञ्ञादिभ्यो लिटि नियमस्याऽनुपपत्तिः ॥ किं कारणम् ? ॥ अप्राप्तत्वात्प्रतिषेधस्य । द्विर्वचने कृते उपदेशेऽनुदात्तादेकाचः श्रूयमाणादितीट्प्रतिषेधो न प्राप्नोति । असतीट्प्रतिषेधे नियमो नोपपद्यते ॥ असति नियमे को दोषः ? ॥ तत्र पचादिभ्य इड्वचनम् ॥ तत्र पचादिभ्य इड्वक्तव्यः । पेचिव । शेकिम ॥ सनश्चेट्प्रतिषेधः ॥ सनश्चेट्प्रतिषेधो वक्तव्यः बिभित्सति चिच्छित्सति । द्विर्वचने कृते उपदेशेऽनुदात्तादेकाचः श्रूयमाणादितीट्प्रतिषेधो न प्राप्नोति । इह च नीत्तः  -  तत्वे कृतेऽनच्कत्वादिट्प्रतिषेधो(1) न प्राप्नोति ॥ नैषः दोषः । आनुपूर्व्या सिद्धमेतत् । नात्राऽकृते इट्प्रतिषेधे तत्वं प्राप्नोति ॥ किं कारणम्(1) ॥ ति कितीत्युच्यते ॥ यदप्युच्यते - एकाच उपदेशेऽनुदात्तादित्युपदेशवचनमनुदात्तविशेषणं चेत्कृञ्ञादिभ्यो लिटि नियमानुपपत्तिरप्राप्तत्वात्प्रतिषेधस्येति, मा भून्नियमः ननु चोक्तं - तत्र पचादिभ्य इड्वचनमिति ॥ नैषः दोषः - उक्तं तत्र थल्ग्रहणस्य प्रयोजनम् ॥ (किम्(1) ?) ॥ समुच्चयो यथा विज्ञायेत(2) - थलि च सेटि, क्ङिति च सेटीति ॥ यदप्युच्यते सनश्चेट्प्रतिषेध इति ॥ उभयविशेषणत्वात्सिद्धम् ॥ उभयमुपदेशग्रहणेन विशेषयिष्यामः - उपदेशेऽनुदात्तादुपदेशे एकाचेति ॥ यङ्लोपे कथम्(2) ? ॥ यङ्लोपे च(3) तदन्तद्विर्वचनात् ॥ सन्यङन्तस्य स्थाने द्विर्वचनं तत्र संप्रमुग्धत्वात्प्रकृतिप्रत्ययस्य नष्टः स भवति यः स एकाजुपदेशेऽनुदात्तः ॥ अथापि द्विःप्रयोगो द्विर्वचनमेवमपि न दोषः ॥ न ह्यस्य भिद्युपदेश उपदेशः ॥ किं तर्हि ? ॥ बेभिद्युपदेश उपदेशः ॥ अथापि भिद्युपदेश उपदेश एवमपि न दोषः - अकारेण व्यवहितत्वान्न भविष्यति ॥ ननु च लोपे कृते नास्ति व्यवधानम् ? ॥ स्थानिवद्भावाद्व्यवधानमेव ॥ न सिध्यति । पूर्वविधौ स्थानिवद्भावो न चाऽयं पूर्वविधिः ? ॥ एवं तर्हि(1) - पूर्वस्मादपि विधिः पूर्वविधिः ॥ कः पुनरुपदेशो न्याय्यः ? ॥ यः कृत्स्नः ॥ कश्च कृत्स्नः ? ॥ य उभयोः ॥ यदि तर्हि य उभयोः स कृत्स्नः स च न्याय्यो वध इट्प्रतिषेधः प्राप्नोति - आवधिषीष्टेति ॥ नैषः दोषः - आद्युदात्तनिपातनं करिष्यते स निपातनस्वरः प्रकृतिस्वरस्य बाधको भविष्यति(2) ॥ एवमपि उपदेशिवद्भावो वक्तव्यो यथैव हि स निपातनस्वरः प्रकृतिस्वरं बाधते एवं प्रत्ययस्वरमपि बाधेत - आवधिषीष्टेति ॥ नैषः दोषः - आर्धधातुकीयाः सामान्येन भवन्त्यनवस्थितेषु प्रत्ययेषु । तत्रार्धधातुकसामान्ये वधिभावे कृते सति शिष्टत्वात्प्रत्ययस्वरो भविष्यति ॥ अथ के पुनरनुदात्ताः ? ॥ आदन्ताः - अदरिद्राः । इवर्णान्ताश्चाऽश्रिश्विडीशीदीधीवेवीङः(3) । उवर्णान्ताः - युरुणुक्षुक्ष्णुस्नूर्णुवर्जम्(4) । ऋदन्ताश्चाऽजागृवृङवृञ्ञः(5) शकिः - कवर्गान्तानाम् । पचिवचिसिचिमुचिरिचिविचिप्रच्छियजिभजिसृजित्यजिभुजिभ्रस्जिमस्जिरुजियुजिणिजिविजिसञ्ञ्जिस्वञ्ञ्जयश्चवर्गान्तानाम्। अ(6)दिसदिशदिह(7)दिछिदितुदिनु(6)दिस्विदिभिदिस्कन्दिक्षुदिखिद्यतिविन्दि(7)(विन्ति(8))विद्यतिराधियुधि(8)बुधिशुधि(8)क्रुधिरुधिसाधिव्यधिबन्धिसिध्यतिहनिमन्यतयस्तवर्गान्तानाम् । तपितिपिवपिशपिछु(1)पिलुपिलिपिस्वप्यापिक्षिपिसृपितृपिदृपियभिरभिलभियमिरमिनमिगमयः - पवर्गान्तानाम् । रुशिरिशिदिशिविशिलिशिस्पृशिदृशिक्रुशिमृशिदंशित्विषिमृषिकृषिश्लिषिविषिपिषितुषिदुषिद्विषिघसिवसिदहिदिहिवहिदुहिनहिरुहि(वहि(2))लिहिमिहयश्चोष्मान्तानाम्(3) । वसिः प्रसारणी ॥ ( एकाच उपदेशे ) ।