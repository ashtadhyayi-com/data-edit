आर्धधातुकस्येड्वलादेः आर्धधातुकग्रहणं किमर्थम् ? ॥ वलादिग्रहणमार्धधातुकविशेषणं(4) यथा विज्ञायेत -  वलादेरार्धधातुकस्येति ॥ अथाऽक्रियमाणे आर्धधातुकग्रहणे कस्य वलादिग्रहणं विशेषणं स्यात् ? ॥ अङ्गस्येति वर्ततेऽङ्गविशेषणम् ॥ तत्र को दोषः ? ॥ अङ्गस्य वलादेरादित इट्प्रसज्येत - अडाड्वत् । तद्यथा - अडाटावङ्गस्यादितो भवतस्तद्वत् ॥ क्रियमाणेऽप्यार्धधातुकग्रहणेऽनिष्टं शक्यं(5) विज्ञातुं  -  वलादेरार्धधातुकस्य यदङ्गमिति । अक्रियमाणे चेष्टम् - अङ्गस्य योवलादिरिति ॥ किं चाङ्गस्य वलादिः ? ॥ निमित्तं,  -  यस्मिन्नङ्गमित्येतद्भवति ॥ कस्मिन्नङ्गमित्येतद्भवति ? ॥ प्रत्यये ॥ यावता क्रियमाणेऽपि चाऽनिष्टं विज्ञायते, अक्रियमाणे चेष्टं. तत्राऽक्रियमाणे एवेष्टं विज्ञास्यामः ॥ इदं तर्हि प्रयोजनम् - ःइह मा भूत् - आस्ते शेते ॥ एतदपि नास्ति प्रयोजनं - रुदादिभ्यः सार्वधातुक इत्येतन्नियमार्थं भविष्यति  -  रुदादिभ्य एव सार्वधातुक इड्भवति नान्येभ्य इति ॥ एवमपि वृक्षत्वं वृक्षता  -  अत्र प्राप्नोति ॥ एवं तर्हि विहितविशेषणं धातुग्रहणं - धातोर्यो विहितः ॥ ननु च(3) धातोरेवाऽयं विहितः ॥ न चायं धातोरित्येवं विहितः ॥ क्व पुनर्धातुग्रहणं प्रकृतम् ? ॥ ऋत इद्धातोरिति ॥ तद्वै षष्ठीनिर्दिष्टं पञ्ञ्चमीनिर्दिष्टेन चेह विहितः(4) शक्यते विशेषयितुम् ॥ अथेदानीं षष्ठीनिर्दिष्टेनचापि विहितः(4)शक्यते विशेषयितुम् । शक्यमार्धधातुकग्रहणमकर्तुमिति ॥