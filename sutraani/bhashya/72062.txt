उदेशेऽत्वतः तासावत्वत्प्रतिषेधे घसेः प्रतिषेधप्रसङ्गोऽकारवत्त्वात् ॥ तासावत्वत्प्रतिषेधे घसेः प्रतिषेधः प्राप्नोति - जघसिथ ॥ किं कारणम्? ॥ अकारवत्त्वात्। सोऽपि ह्यकारवान् ॥ सिद्धं तु हलादिग्रहणात् ॥ सिद्धमेतत् ॥ कथम्? ॥ हलादिग्रहणात् । हलादिग्रहणं कर्तव्यम्। तच्चावश्यं कर्तव्यम् - अट्यशी प्रयोजयतः ॥ अट्यशी तावन्न प्रयोजयतः ॥ किं कारणम्? ॥ तासावनिट इत्युज्यते सेटौ चेमौ तासौ ॥ अञ्ञ्ज्वशू तर्हि प्रयोजयतः ॥ अञ्ञ्ज्वशू चापि न प्रयोजयतः ॥ किं कारणम्? ॥ तासौनित्याऽनिटःइत्युच्यते,विभाषितेटावेतौ ॥ अदिस्तर्हि प्रयोजयति। आदिथ ॥ क्रियमाणेऽपि वै हलादिग्रहणेऽत्र प्राप्नोति - जघसिथ। एषोऽपि हि हलादिः ॥ तस्य चाभावात्तासौ ॥ तासावनिट इत्युच्यते न च घसिस्तासावस्ति ॥ ननु च यस्तासौ नात्यनिडप्यसौ तासौ भवति ॥ नैवं विज्ञायते - यस्तासावनिडिति ॥ कथं तर्हि? ॥ यस्तासावस्त्यनिट् चेति ॥ किं वक्तव्यमेतत् ? ॥ न हि ॥ कथमनुच्यमानं गंस्यते ? ॥ सप्त्यम्यर्थे वतिः ॥ सप्तम्यर्थेऽपि वै वतिर्भवति। तद्यथा मथुरायामिव मथुरावत्। पाटलिपुत्र इव पाटलिपुत्रवत् । एवं तासाविव तास्वत् ॥ उपदेशेत्वतः ॥