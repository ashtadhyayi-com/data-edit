ऋतो भारद्वाजस्य किमर्थमिदमुच्यते न अचस्तास्वत्थल्यनिटो नित्यमित्येव सिद्धम् ॥ एवं तर्हि नियमार्थोयमारम्भः - ऋत एव भारद्वाजस्य नान्यतो भारद्वाजस्येति ॥ क्व मा भूत् ? ॥ ययिथ(1) वविथेति ॥ ऋतो भारद्वाजस्येति नियमानुपपत्तिरप्राप्तत्वात्प्रतिषेधस्य(2) ॥ ऋतो भारद्वाजस्येति नियमानुपपत्तिः ॥ किं कारणम् ? ॥ अप्राप्तत्वात्प्रतिषेधस्य। गुणे कृते रपरत्वे चाऽनजन्तत्वात्प्रतिषेधो न प्राप्नोति ॥ असति नियमे को दोषः ? ॥ तत्र पचादिभ्य इड्वचनम् ॥ तत्र पचादिभ्य इड्वक्तव्यः - पेचिथ शेकिथेति ॥ यदि पुनरयं(3) भारद्वाजः पुरस्तादपकृष्येत(4) - अचस्तास्वत्थल्यनिटो नित्यं भारद्वाजस्य । उपदेशेऽत्वतः । तत ऋतः । भारद्वाजस्येति निवृत्तम् ? ॥ सिध्यत्येवमयं तु भारद्वाजः स्वस्मान्मतात्प्रच्यावितो भवति ॥ एवं तर्हि, - ॥ योगविभागात्सिद्धम्(1) ॥ योगविभागः करिष्यते । अचस्तास्वत्थल्यनिटो नित्यमुपदेशे । ततः - अत्वतः । अत्वतश्चोपदेश इति ॥ ( ऋतो भारद्वाजस्य ) ॥