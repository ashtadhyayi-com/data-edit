आतो युक् चिण्कृतोः कृद्ग्रहणं किमर्थम् ? ॥ इह मा भूत् - ददौ दधौ ॥ नैतदस्ति प्रयोजनम्, अचिण्णलोरिति वर्तते ॥ यद्यचिण्णलोरिति वर्तते, - अदायि(3) अधायीत्यत्र न प्राप्नोति ॥ वचनाच्चिणि भविष्यति - अचिण्णलोरिति वर्तते ॥ एवमपि चौडिः वालाकिरित्यत्र प्राप्नोति ॥ लोपोऽत्र बाधको भविष्यति ॥ इदमिह सम्प्रधार्यं - लोपः क्रियतां युगिति, - किमत्र कर्तव्यम् ? ॥ परत्वाद्युक् ॥ एवं तर्ह्यचामादेरिति वर्तते । यत्राचामादिराकारस्तत्र युगिति ॥ एवमपि ज्ञा देवता अस्य स्थालीपाकस्य ज्ञः स्थालीपाकः - अत्र प्राप्नोति । तस्मात्कृद्ग्रहणं कर्तव्यम् ॥