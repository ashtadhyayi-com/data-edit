अच उपसर्गात्तः ॥ अच उपसर्गात्तत्वे आकारग्रहणम् ॥ अच उपसर्गात्तत्वे आकारग्रहणं कर्तव्यम् ॥ न कर्तव्यम् ॥ अलोऽन्त्यस्य विधयो भवन्तीत्याकारस्य(1) भविष्यति ॥ न सिध्यति ॥ किं कारणम् ? ॥ आदेर्हि परस्य ॥ अत्र हि तस्मादित्युत्तरस्यादेः परस्येति दकारस्य प्राप्नोति ॥ नैषः दोषः ॥ अवर्णप्रकरणात्सिद्धम् ॥ ( अवर्णप्रकरणात्सिद्धमेतत् ) ॥ अस्येति वर्तते ॥ क्व प्रकृतम् ? ॥ अस्य च्वाविति ॥ यद्यवर्णग्रहणमनुवर्तते तद्भावे दोषो भवति ॥ एवं तर्ह्येवं वक्ष्यामि - दोऽद्धोरिति(2) । दो य आकारस्तस्याऽद्भवति ॥ ततः अच उपसर्गात्तः। अस्येत्येव ॥ एवमपि सूत्रभेदः कृतो भवति ॥ नाऽसौ(3) सूत्रभेदः । सूत्रभेदं तमुपाचरन्ति(4) यत्र तदेवाऽन्यत्सूत्रं क्रियते भूयो वा, यद्धि( 5) तदेवोपसहृत्य क्रियते नासौ सूत्रभेदः । अथ वा द्वितकारको निर्देशः क्रियते सोऽनेकाल्शित्सर्वस्येति सर्वस्य भविष्यति ॥ इहापि तर्हि प्राप्नोति - अदि्भः, अद्भ्य इति ॥ अचेति वर्तते । तच्चाऽवश्यमज्ग्रहणमनुर्वत्यं - लवाभ्यामित्येवर्थम् ॥ अथ वा त्रितकारको निर्देशः करिष्यतेः-इहाऽर्थौ द्वावुत्तरार्थश्चैवः ॥ द्यतेरित्त्वादचस्तः ॥ द्यतेरित्त्वादचस्त इत्येतद्भवति विप्रतिषेधेन । द्यतेरित्त्वस्याऽवकाशः निर्दितं निर्दितवान् । अचस्त इत्यस्याऽवकाशः - प्रत्तमवत्तम् । इहोभयं प्राप्नोति - नीत्तं, वीत्तम् । अचस्त इत्येतद्भवति विप्रतिषेधेन ॥ (अच उप) ॥