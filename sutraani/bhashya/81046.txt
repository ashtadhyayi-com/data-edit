एहि मन्ये प्रहासे लृट् किमर्थमिदमुच्यते, न गत्यर्थलोटा लृडित्येव सिद्धम्?॥ (॥ नियमाऽर्थोऽयमारम्भः॥) नियमार्थोयमारम्भः-एहि मन्ये प्रहास एव यथा स्यात्॥ क्व मा भूत्?॥ एहि मन्ये रथेन यास्यसीति॥ (एहि मन्ये प्रहासे लृट्)॥  8-1-47- जात्वपूर्वम् किमिदमपूर्वग्रहणं जातुविशेषणं - -जातुशब्दादपूर्वात्तिङ्न्तमिति,आहो स्वित्तिङ्न्तविशेषणं जातुशब्दात्तिङ्न्तमपूर्वमिति?॥ जातुविशेषणमित्याह॥ कथं ज्ञायते?॥ यदयं किंवृत्तं च चिदुत्तरमित्याह॥ कथं कृत्वा ज्ञापकम्?॥ अत्राऽप्यपूर्वमित्येतदनुवर्तते न चाऽस्ति संंभवो यत्किंचवृत्तं च चिदुत्तरं स्यात्तिङ्न्तं चाऽपूर्वम्। अत्रापि तिङ्न्तविशेषणमेव स्यात्॥ कथम्?॥ किंवृत्ताच्चिदुत्तरात्तिङ्न्तमपूर्वमिति॥ यत्तर्हिआहो उताहो चानन्तरमित्यनन्तरग्रहणं करोति॥ एतस्याप्यस्ति वचने प्रयोजनम्॥ किम् ?॥ शेषप्रकॢप्त्यर्थमेतत्स्यात् -  शेषे विभाषा ॥ कश्च शेषः ?॥ सान्तरं शेष इति अन्तरेणाऽप्यनन्तरग्रहणं प्रकॢप्तः शेषः ॥ कथम् ?॥ अपूर्व इति वर्तते॥