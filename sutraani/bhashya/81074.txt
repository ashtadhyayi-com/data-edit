विभाषितं विशेषवचने इह कस्मान्न भवति-ब्राह्मण वैयाकरण?॥ बहुवचनमिति वक्ष्यामि॥ सामान्यवचनमिति शक्यमवक्तुम्॥ कथम्?॥ विभाषितं विशेषवचन इत्युच्यते, तेन यत्प्रति विशेषवचनमित्येतद्भवति तस्य भविष्यति॥ किं च प्रत्येतद्भवति?॥ सामान्यवचनम्। अपर आह-विशेषवचन इति शक्यमवक्तुम्॥ कथम्?॥ सामान्यवचनं विभाषितमित्युच्यते तेन यत्प्रति सामान्यवचनमित्येतद्भवति(तस्य भविष्यति(1))॥ किं च प्रत्येतद्भवति?॥ विशेषवचनम्। सामान्यवचनं(1) विभाषितं विशेषवचन इति॥ ॥ इति श्रीमद्भगवत्पतञ्ञ्जलिमुनिविरचिते व्याकरणमहाभाष्ये अष्टमाध्यायस्य प्रथमे पादे द्वितीयमाह्निकम्॥ पादश्च समाप्तः॥