उदात्तस्वरितयोर्यणः स्वरितोऽनुदात्तस्य ॥ यण्स्वरो यणादेशे स्वरितयणः स्वरितार्थम्॥ यण्स्वरो यणादेशे सिद्धो वक्तव्यः॥ किं प्रयोजनम्?॥ स्वरितयणः स्वरितार्थम् । स्वरितयणः स्वरितत्वं यथा स्यात्, -खलप्व्यटति खलप्व्यश्नाति॥ तत्तर्हि वक्तव्यम्?॥ न वक्तव्यम्। आहाऽय-स्वरितयणइति, न चाऽस्ति सिद्धः(1) स्वरितः, तत्राश्रयात्सिद्धत्वं भविष्यति(2)॥ आश्रयात्सिद्धत्वमिति(3) चेदुदात्तात्स्वरिते दोषः॥ आश्रयात्सिद्धत्वमिति चेदुदात्तात्स्वरिते दोषो भवति-दध्याशा(4) मध्वाशा॥ एवं तर्हि योगविभागः करिष्यते। झ्र्ठउदात्तयणः(5)ट उदात्तयणः परस्याऽनुदात्तस्य स्वरितो भवति। ततः स्वरितयणः। स्वरितयणश्च(6) परस्यानुदात्तस्य स्वरितो भवति। उदात्तयण इत्येव॥ अथ वा स्वरितग्रहणं न करिष्यते॥ केनेदानीं स्वरितयणः परस्याऽनुदात्तस्य स्वरितो भविष्यति?॥ उदात्तयण इत्येव॥ ननु च स्वरितयणा व्यवहितत्वान्न प्राप्नोति॥ स्वरविधौ व्यञ्ञ्जनमविद्यमानवदिति नास्ति व्यवधानम्॥ अथ वा नैवं विज्ञायते- स्वरितस्य यण्, स्वरितयण्,स्वरितयण इति॥ कथं तर्हि?॥ स्वरिते यण् स्वरितयण्,स्वरितयण इति॥