न लोपः प्रातिपदिकान्तस्य नलोपेऽन्तग्रहणं किमर्थम्?॥ नलोपेऽन्तग्रहणं पदाधिकारस्य विशेषणत्वात्॥ नलोपेऽन्तग्रहणं क्रियते॥ किं कारणम्?॥ पदाधिकारस्य विशेषणत्वात्। पदाधिकारो विशेषणम्॥ कथम्?॥ पदस्येति नैषा स्थानषष्ठी॥ का तर्हि?॥ विशेषणषष्ठी॥ अह्नो नलोपप्रतिषेधः॥ अह्नो नलोपस्य(3) प्रतिषेधो वक्तव्यः। अहोभ्याम्। अहोभिः इति॥ स तर्हि प्रतिषेधो वक्तव्यः?॥ न वक्तव्यः। रुरत्र बाधको भविष्यति॥ असिद्धो रुस्तस्याऽसिद्धत्वान्नलोपः प्राप्नोति। अनवकाशो रुर्नलोपं बाधिष्यते॥ साऽवकाशो रुः॥ कोऽवकाशः?॥ अनन्त्योऽकारः॥ आचार्यप्रवृत्तिर्ज्ञापयतिनानन्त्यस्य रुर्भवतीति यदमहन्ग्रहणं करोति॥ अह्न्ग्रहणादिति चेत्संबुद्ध्यर्थं वचनम्॥ अहन्ग्रहणादिति चेत्संबुद्ध्यर्थमेत्स्यात्। हेऽह इति॥ यत्तर्हि रुत्वं शास्ति॥ एतदपि संबुद्ध्यर्थमेव स्यात्। हे दीर्घाहोऽत्र। यत्तर्हि रूपरात्रिरथन्तरेषूपसङ्ख्यानं करोति तज्ज्ञापयत्याचार्यो नानन्त्यस्य रुर्भवतीति॥ कथं कृत्वा ज्ञापकम्?॥ न ह्यस्ति विशेषो रूपरात्रिरथन्तरेष्वनन्त्यस्य रौ वा रे वा॥ झ्र्नलोपः प्रातिपदिकान्तस्यट॥