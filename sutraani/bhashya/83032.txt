ङमो ह्रस्वादचि ङमुण्नित्यम् डः सि धुट् ॥ नश्च ॥ ङ्णोः कुक्टुक शरि ॥ ॥ ङमुटि पदादिग्रहणम्॥ ङमुटि पदादिग्रहणं कर्त्तव्यम्। इह मा भूत्-दण्डिना शकटिनेति॥ तत्तर्हि वक्तव्यम्?॥ न वक्तव्यम्॥ पदादिति वर्तते॥ एवमपि-परमदण्डिना परमच्छत्रिणेत्यत्र प्राप्नोति॥ पदस्येति वर्तते ङम इति च नैषा पञ्चमी॥ का तर्हि?॥ संबन्धषष्ठी। पदान्तस्य ङमो ङमुड्भवति(1) ह्रस्वादुत्तरस्याऽचीति॥ यदि ङम एव ङमुट् क्रियते कुर्वन्नास्ते कृषन्नास्ते,-रषाभ्यां नो णः समानपदइति णत्वं प्राप्नोति॥ पदान्तस्य(2) नेति प्रतिषेधो भविष्यति॥ पदान्तस्येत्युच्यते नैष पदान्तः॥ पदान्तभक्तः पदान्तग्रहणेन ग्राहिष्यते(4)॥ एवमपि न सिध्यति॥ नैषः दोषः॥ उक्तमेतत्-उत्तरपदत्वे चाऽपदादिविधौ लुमता लुप्ते प्रत्ययलक्षणं न भवती(4)ति॥ एवमपि पदादिति वक्तव्यं, यद्धि तत्प्रकृतं, प्राक् सुपि कुत्सनादित्येवं तत्॥ एवं तर्हि ङम एवायं ङमुट् क्रियते॥ कथम्?॥ किं कारणम्?॥ उक्तमेतत्-न वा पदाधिकारस्य विशेषणत्वादिति। तेन दण्डिना(1) शकटिना इत्यत्र प्राप्नोति॥ एवं तर्हि पद इति वर्तते॥ क्व प्रकृतम्?॥ उञ्ञि च पदे इति॥ ङमो ह्रस्वादचि ङमुण्नित्यम्।