रषाभ्यां नो णः समानपदे ॥ रषाभ्यां णत्वे ऋकारग्रहणम्॥ रषाभ्यां णत्वे ऋकारग्रहणं कर्तव्यम्। रषाभ्यां नो णः समानपदे ऋकाराच्चेति वक्तव्यम्। इहापि यथा स्यात् - मातॄणां पितॄणामिति॥ तत्तर्हि वक्तव्यम्?॥ न वक्तव्यम्। योऽसावृकारे रेफस्तदाश्रयं णत्वं भविष्यति॥ न सिध्यति॥ किं कारणम्?॥ न हि वर्णैकदेशा वर्णग्रहणेन गृह्यन्ते॥ एकदेशे नुडादिषु चोक्तम्॥ किमुक्तम्?॥ अग्रहणं चेन्नुड्विधिलादेशविनामेष्वृकारग्रहणमिति। तस्माद्गृह्यन्ते॥ एवमपि न सिध्यति॥ किं कारणम्?॥ अननन्तरत्वात्। यत्तद्रेफात्परं भक्तेस्तेन व्यवहितत्वान्न प्राप्नोति॥ अड्व्यवाये इत्येवं भविष्यति॥ न सिध्यति॥ किं कारणम्?॥ वर्णैकदेशाः के वर्णग्रहणेन गृह्यन्ते ये व्यपवृक्ता अपि वर्णा भवन्ति। यच्चात्र रेफात्परं भक्तेर्न तत्क्वचिदपि व्यपवृक्तं दृश्यते॥ एवं तर्हि योगविभागः करिष्यते - रषाभ्यां नो णः समानपदे। ततो व्यवाये। व्यवाये च रषाभ्यां नो णो भवतीति। तत अट्कुप्वाङ्नुम्भिरिति॥ इदमिदानीं किमर्थम्?॥ नियमार्थम् - एतैरेवाक्षरसमाम्नायिकैर्व्यवाये नान्यैरिति। अथ वाऽऽचार्यप्रवृत्तिर्ज्ञापयति भवति ऋकाराण्णत्वमिति यदयं क्षुभ्नादिषु नृनमनशब्दं पठति॥ नैतदस्ति ज्ञापकम्। वृद्ध्यर्थमेतत्स्यात् - नार्नमनिरिति। यत्तर्हि तत्रैव तृप्नोतिशब्दं पठति॥ यच्चाऽपि नृनमनशब्दं पठति॥ ननु चोक्तं वृद्ध्यर्थमेतत्स्यादिति। बहिरङ्गा वृद्धिरन्तरङ्गं णत्वम्। असिद्धं बहिरङ्गमन्तरङ्गे। अथ वोपरिष्टाद्योगविभागः करिष्यते। (इदमस्ति छन्दस्यृदवग्रहादिति। ऋतः।) ऋत उत्तरस्य नो णो भवति। ततः छन्दस्यृवग्रहात्। ऋत इत्येव॥