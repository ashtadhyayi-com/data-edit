उपसर्गादसमासेऽपि णोपदेशस्य असमासग्रहणं किमर्थम्?॥ समास इति वर्त्तते, असमासेऽपि यथा स्यात्-प्रणमति परिणमति॥ क्व पुनः समासग्रहणं प्रकृतम्?॥ पूर्वपदात्संज्ञायामगः इति॥ कथं पुनस्तेन समासग्रहणं शक्यं विज्ञातुम्?॥ पूर्वपदग्रहणसार्मथ्यात्। समास एवैतद्भवति पूर्वपदमुत्तरपदमिति॥ अथाऽपिग्रहणं किमर्थम्?॥ समासेऽपि यथा स्यात्-प्रणामकः। परिणामकः। यदि तर्हि समासे चाऽसमासे चेष्यते नार्थोऽसमासेऽपिग्रहणेन। निवृत्तं पूर्वपदादिति। अविशेषेणोपसर्गाण्णत्वं वक्ष्यामि॥ समासे नियमान्न प्राप्नोति॥ असिद्धमुपसर्गाण्णत्वं, तस्याऽसिद्धत्वान्नियमो न भविष्यति॥ एवं तर्हि सिद्धे सति यदसमासेऽपिग्रहणं करोति तज्ज्ञापयत्याचार्यो न योगो योगेऽसिद्धः॥ किं तर्हि?॥ प्रकरणे प्रकरणमसिद्धमिति॥ किमेतस्य ज्ञापने प्रयोजनम्?॥ यत्तदुक्तं-निष्कृतं निष्पीतमित्यत्र सत्वस्याऽसिद्धत्वात् षत्वं न प्राप्नोतीति, न स दोषो भवति॥ णोपदेशं प्रत्युपसर्गाभावादनिर्देशः। (णोपदेशं प्रत्यु(1)पसर्गाभावादनिर्देशः) अगमको निर्देशोऽनिर्देशः। यत्क्रियायुक्तास्तं प्रति गत्युपसर्गसंज्ञे भवतो, न च णोपदेशं प्रति क्रियायोगः॥ एवं तर्ह्याहाऽयमुपसर्गादसमासेऽपि णोपदेशस्येति, न च णोपदेशं प्रत्युपसर्गोऽस्ति, तत्र वचनाद्भविष्यति॥ वचनप्रामाण्यादिति चेत्पदलोपे प्रतिषेधः॥ (वचनप्रामाण्यादिति(1) चेत्पदलोपे प्रतिषेधो) वक्तव्यः। प्रगता नायका अस्माद्ग्रामात्-प्रनायको ग्राम इति॥ सिद्धं तु यं प्रत्युपसर्गस्तत्स्थस्येति वचनात्॥ सिद्धमेतत्॥ कथम्?॥ (यं प्रत्युपसर्गस्तत्स्थस्येति(1) वचनात्)। यं प्रत्युपसर्गस्तत्स्थस्य(2) णो भवतीति वक्तव्यम्॥ सिद्ध्यति। सूत्रं तर्हि भिद्यते॥ यथान्यासमेवाऽस्तु॥ ननु चोक्तं णोपदेशं प्रत्युपसर्गाऽभावादनिर्देशइति॥ नैषः दोषः। णोपदेश(3) इति-नैवं विज्ञायते-ण उपदेशः णोपदेशः, णोपदेशस्येति॥ कथं(4) तर्हि?॥ ण उपदेशोऽस्य सोऽयं णोपदेशः, णोपदेशस्येति॥