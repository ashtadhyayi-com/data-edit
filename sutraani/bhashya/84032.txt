इजादेः सनुमः किमर्थमिदमुच्यते न कृत्यच इत्येव सिद्धम्? ॥ नियमार्थोयमारम्भः(2)॥ (नियमार्थोऽयमारम्भः(1))। इजादेरेव च सनुङ्कान्नान्यस्मात्सनुङ्कादिति। क्व मा भूत्?॥ प्रमङ्कनं परिमङ्कनम्॥ सनुमो णत्वेऽवधारणाऽप्रसिद्धिर्विधेयभावात्॥ सनुमो णत्वेऽवधारणस्याऽप्राप्तिः(1)॥ किं कारणम्?॥ विधेयभावात्॥ कैर्मथ्यान्नियमो भवति?॥ विधेयं नास्तीति कृत्वा॥ इह चाऽस्ति विधेयम्॥ किम्?॥ ण्यन्ताद्विभाषा प्राप्ता तत्र नित्यं णत्वं विधेयम्॥ तत्राऽपूर्वो विधिरस्तु नियमोऽस्त्विति, अपूर्वो विधिर्भविष्यति न नियमः॥ सिद्धं तु प्रतिषेधाधिकारे सनुङ्ग्रहणात्॥ सिद्धमेतत्॥ कथम्?॥ प्रतिषेधाधिकारे सनुङ्ग्रहणात्। प्रतिषेधाधिकारे सनुङ्ग्रहणं कर्त्तव्यं न भाभूपूकमिगमिप्यायीवेपिसनुमामिति॥ इहापि तर्हि न प्राप्नोति-प्रेङ्खणीयम्(2)। प्रेङ्खणम्॥ कृत्स्थस्य च णत्वे इजादेः सनुमो ग्रहणम्॥ कृत्स्थस्य च णत्वे इजादेः सनुमो ग्रहणं कर्त्तव्यम्॥ सिध्यति। सूत्रं तर्हि भिद्यते॥ यथान्यासमेवास्तु॥ ननु चोक्तं-सनुमो णत्वेऽवधारणा(1)प्रसिद्धिर्विधेयभावादिति॥ नैषः दोषः। हल इति वर्त्तते॥ क्व प्रकृतम्?॥ हलश्चेजुपधादिति॥ तद्वै तत्रादि विशेषणमन्तविशेषणेन चेहार्थः॥ कथं पुनर्ज्ञायते-तत्रादिविशेषणमिति?॥ इजुपधादित्युच्यते तत्र नाऽर्थोन्तविशेषणेन॥ तत्रादिविशेषणं सदिहाऽन्तविशेषण भविष्यति॥ कथम्?॥ इजादेरित्युच्यते तत्र नाऽर्थ आदिविशेषणेन॥ अथ वा इजादेः सनुम इत्यत्र णेर्विभाषेत्येतदनुवर्त्तिष्यते॥