अ अ इति(1) किमर्थमिदमुच्यते?॥ अकारोऽयमक्षरसमाम्नाये विवृत उपदिष्टस्तस्य संवृतताप्रत्यापत्तिः क्रियते॥ किं पुनः कारणं विवृत उपदिश्यते?॥ ॥ आदेशार्थं सवर्णार्थमकारो विवृतः स्मृतः। आकारस्य तथा ह्रस्वस्तदर्थं पाणिनेर अ॥1॥ आदेशार्थं तावत्-वृक्षाभ्याम्। देवदत्ता3। आन्तर्यतो विवृतस्य विवृतो दीर्घप्लुतौ यथा स्याताम्। सवर्णार्थं च-अकारः सवर्णग्रहणेनाऽऽकारमपि यथा गृह्णीयात् । अकारस्य तथा ह्रस्वः। तथा (च) अतिखट्वः अतिमाल इत्यत्र आकारस्य ह्रस्व उच्यमानो विवृतः प्राप्नोति, संवृतः स्यादित्येवमर्था प्रत्यापत्तिः॥ अस्ति प्रयोजनमेतत्। किं तर्हीति॥ अकारस्य प्रत्यापत्तौ दीर्घप्रतिषेधः॥ अकारस्य प्रत्यापत्तौ दीर्घस्य प्रतिषेधो वक्तव्यः॥ खटा माला॥ नैषः दोषः॥ यथैव प्रकृतितः सवर्णग्रहणमेवमादेशतोऽपि भवितव्यं, तत्रान्तर्यतो ह्रस्वस्य ह्रस्वो दीर्घस्य दीर्घो भविष्यति॥ आदेशस्य चानण्तावन्न सवर्णग्रहणम्॥ आदेशस्य चाऽनण्त्वात्सवर्णानां ग्रहणं न प्राप्नोति॥ केषाम्?॥ उदात्तानुदात्तस्वरितानुनासिकानाम्। ॥ सिद्धं तु तपरनिर्देशात्॥ सिद्धमेतत्॥ कथम्?॥ तपरनिर्देशात्। तपरनिर्देशः कर्तव्यः-अद इति॥ अपर आह-॥ अकार(स्य)प्रत्यापत्तौ दीर्घप्रतिषेधः॥ अकारस्य प्रत्यापत्तौ दीर्घस्य प्रतिषेधो वक्तव्यः। खट्वा माला॥ नैषः दोषः॥ दीर्घोच्चारणसार्मथ्यान्न भविष्यति॥ इदं तर्हि-वृक्षाभ्यां प्लक्षाभ्याम्॥ अत्रापि दीर्घवचनसार्मथ्यान्न भविष्यति॥ इदं तर्हि-अपि काकः श्येनायते॥ ननु चाऽत्रापि दीर्घवचनसार्मथ्यादेव(तत्) न भविष्यति॥ अस्त्यन्यदीर्घवचने प्रयोजनम्॥ किम्?॥ दधीयति मधूयति(1)॥ (॥ आदेशस्य चानण्त्वात्सवर्णाग्रहणम्॥)॥ आदेशस्य चाऽनण्त्वात्सवर्णानां ग्रहणं न प्राप्नोति॥ केषाम्?॥ उदात्तानुदात्तस्वरितानुनासिकानाम्॥ सिद्धं तु तपरनिर्देशात्॥ सिद्धमेतत्॥ कथम्?॥ तपरनिर्देशात्। तपरनिर्देशः कर्तव्यः। अददिति॥ एकशेषनिर्देशाद्वा स्वरानुनासिकभिन्नानां(1) भगवतः पाणिनेः(2) सिद्धम्॥ एकशेषनिर्देशाद्वा स्वरभिन्नानां भगवतः पाणिनेराचार्यस्य सिद्धम्। एकशेषनिर्देशोऽयम्-अ अ(3)अ इति। इति श्रीमद्भगवत्पतञ्जलि(मुनि)विरचिते व्याकरणमहाभाष्येऽष्टमस्याऽध्यायस्य चतुर्थे पादे प्रथममाह्निकम्॥ चतुर्थः पादोऽष्टमोऽध्यायश्च समाप्तः।