यस्य अचामादिग्रहणमनुवर्तते । एङ् यस्य अचामादिः तत् प्राचां देशाभिधाने वृद्धसंज्ञं भवति । एणीपचनीयः, भोजकटीयः, गोनर्दीयः । एङिति किम् ? आहिच्छत्रः, कान्यकुब्जः । प्राचाम् इति किम् ? देवदत्तो नाम बाहीकेषु ग्रामः, तत्र भवः दैवदत्तः । देशे इति किम् ? गोमत्यां भवा मत्स्याः गौमताः । 

प्रागुदञ्चौ विभजते हंसः क्षीरोदकं यथा । 
विदुषां शब्दसिद्ध्यर्थं सा नः पातु शरावती । 

॥इति श्रीजयादित्यविरचितायां काशिकायाम् वृत्तौ प्रथमाध्यायस्य प्रथमः पादः ॥