परिभाषेयं स्थानिनियमार्था। ह्रस्वदीर्घप्लुताः स्वसंज्ञया शिष्यमाणा अच एव स्थाने वेदितव्याः। वक्ष्यति — <<ह्रस्वो नपुंसके प्रातिपदिकस्य>> (१.२.४७) — रै — अतिरि। नौ — अतिनु। गो — उपगु। अच इति किम्? सुवाग् ब्राह्मणकुलम्। <<अकृत्सार्वधातुकयोर्दीर्घः>> (७.४.२५) — चीयते। श्रूयते। अच इति किम्? भिद्यते। छिद्यते। <<वाक्यस्य टेः प्लुत उदात्तः>> (८.२.८२) — देवदत्त ३। यज्ञदत्त३। अच इति किम्? अग्निचि३त्। सोमसु३त्। तकारस्य मा भूत्। स्वसंज्ञया विधाने नियमः। अज् इति वर्तते। इह मा भूत् — द्यौः। पन्थाः। सः। द्युभ्याम्। द्युभिः। अत्र नियमो नास्ति॥