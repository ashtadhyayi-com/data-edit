अभिधेयवचनोऽर्थशब्दः। अर्थवच्छब्दरूपं प्रातिपदिकसंज्ञं भवति धातुप्रत्ययौ वर्जयित्वा। डित्थः। कपित्थः। कुण्डम्। पीठम्। अर्थवदिति किम्? वनम्, धनमिति नान्तस्यावधेर्मा भूत्। नलोपो हि स्यात्। अधातुरिति किम्? हन्तेर्लङ् — अहन्। नलोपः स्यात्। अप्रत्यय इति किम्? काण्डे। कुड्ये। <<ह्रस्वो नपुंसके प्रातिपदिकस्य>> (१.२.४७) इति ह्रस्वःस्यात्। अनर्थकस्यापि निपातस्य प्रातिपदिकसंज्ञेष्यते। अध्यागच्छति। प्रलम्बते। प्रातिपदिकप्रदेशाः — <<ह्रस्वो नपुंसके प्रातिपदिकस्य>> (१.२.४७) इत्येवमादयः॥