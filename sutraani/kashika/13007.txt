चवर्गटवर्गौ प्रत्ययस्यादी इत्संज्ञौ भवतः। <<गोत्रे कुञ्जादिभ्यश्च्फञ्>> [[४.१.९८]] — कौञ्जायन्यः। छस्येयादेशं वक्ष्यति। जस् — ब्राह्मणाः। झस्यान्तादेशं वक्ष्यति। <<शण्डिकादिभ्यो ञ्यः>> [[४.३.९२]] — शाण्डिक्यः। टवर्गः — <<चरेष्टः>> [[३.२.१६]] — कुरुचरी। मद्रचरी। ठस्येकादेशं वक्ष्यति। <<सप्तम्यां जनेर्डः>> [[३.२.९७]] — उपसरजः। मन्दुरजः। ढस्यैयादेशं वक्ष्यति। <<अन्नाण्णः>> [[४.४.८५]] — आन्नः। पृथग्योगकरणमस्य विधेरनित्यत्वज्ञापनार्थम्। <<तेन वित्तश्चुञ्चुप्चणपौ>> [[५.२.२६]] — केशचुञ्चुः। केशचणः। <<अवात् कुटारच्च>> [[५.२.३०]] — <<नते नासिकायाः संज्ञायां टीटञ्नाटज्भ्रटचः>> [[५.२.३१]] — अवटीटः। आदिरित्येव — ‘कर्मणि घटोऽठच् [[५.२.३५]] — कर्मठः॥