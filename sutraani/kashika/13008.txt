तद्धितवर्जितस्य प्रत्ययस्यादितो वर्तमाना लकारशकारकवर्गा इत्संज्ञा भवन्ति। लकार — <<ल्युट् च>> [[३.३.११५]] — चयनम्। जयनम्। शकार — <<कर्तरि शप्>> [[३.१.६८]] — भवति । पचति। कवर्ग — <<क्तक्तवतू निष्ठा>> [[१.१.२६]] — भुक्तः, भुक्तवान्। <<प्रियवशे वदः खच्>> [[३.२.३८]] — प्रियंवदः। वशंवदः। <<ग्लाजिस्थश्च ग्स्नुः>> [[३.२.१३९]] — ग्लास्नुः। जिष्णुः। भूष्णुः। <<भञ्जभासमिदो घुरच्>> [[३.२.१६१]] — भङ्गुरम्। <<टाङसिङसामिनात्स्याः>> [[७.१.१२]] — वृक्षात्। वृक्षस्य। अतद्धित इति किम्? चूडालः। लोमशः। कर्णिका॥