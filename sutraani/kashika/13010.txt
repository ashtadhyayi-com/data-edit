संख्याशब्देनात्र क्रमो लक्ष्यते। यथासंख्यं यथाक्रममनुदेशो भवति। अनुदिश्यत इत्यनुदेशः। पश्चादुच्चार्यत इत्यर्थः। समानां समसंख्यानां समपरिपठितानाम् उद्देशिनामनुदेशिनां च यथाक्रममुद्देशिभिरनुदेशिनः संबध्यन्ते। <<तूदीशलातुरवर्मतीकूचवाराड् ढक्छण्ढञ्यकः>>(४. ३.९४)। प्रथमात् प्रथमः, द्वितीयाद् द्वितीय इत्यादि। तौदेयः। शालातुरीयः। वार्मतेयः। कौचवार्यः। समानामिति किम्? <<लक्षणेत्थंभूताख्यानभागवीप्सासु प्रतिपर्यनवः [[१.४.९०]]। लक्षणादयश्चत्वारोऽर्थाः, प्रत्यादयस्त्रयः। सर्वेषां सर्वत्र कर्मप्रवचनीयसंज्ञा भवति। इह कस्माद् न भवति — ‘वेशोयशआदेर्भगाद् यल्>> [[४.४.१३१]],<<ख च>> [[४.४.१३२]] इति? स्वरितेन लिङ्गेन यथासंख्यम्, यत्र नेष्यते तत्र स्वरितत्वं न प्रतिज्ञायते। <<स्वरितेनाधिकारः>> [[१.३.११]] इति स्वरितग्रहणं पूर्वेणापि संबध्यते॥