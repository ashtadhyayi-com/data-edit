अकर्त्रभिप्रायार्थोऽयमारम्भः। आम् प्रत्ययो यस्मात् सोऽयमाम्प्रत्ययः। आम्प्रत्ययस्येव धातोः कृञोऽनुप्रयोगस्यात्मनेपदं भवति। ईक्षांचक्रे। ईहांचक्रे। यदि विध्यर्थमेतत्, तर्हि उदुब्जांचकार उदुम्भांचकरारेति कर्त्रभिप्राये क्रियाफल  आत्मनेपदं प्राप्नोति। नैष  दोषः। उभयमनेन क्रियते। विधिर्नियमश्च। कथम्? पूर्ववदिति वर्तते। स द्वितीयो यत्नो नियमार्थो भविष्यति। कृञ इति किम्? ईक्षामास। ईक्षांबभूव। कथं पुनरस्यानुप्रयोगो यावता <<कृञ्चानुप्रयुज्यते लिटि>> [[३.१.४०]] इत्युच्यते? कृञिति प्रत्याहारग्रहणं तत्र विज्ञायते। क्व संनिविष्टानां प्रत्याहारः? <<अभूततद्भावे कृभ्वस्तियोगे संपद्यकर्तरि च्विः>> [[५.४.५०]] इति कृशब्दादारभ्य यावत् <<कृञो द्वितीयतृतीय०>> [[५.४.५८]] इति ञकारम्॥