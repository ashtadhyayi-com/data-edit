णेरिति वर्तते। अकर्त्रभिप्रायार्थोऽयमारम्भः। <<लीङ् श्लेषणे>> इति दिवादौ पठ्यते, <<ली श्लेषणे>> इति च क्र्यादौ। विशेषाभावाद् द्वयोरपि ग्रहणम्। लियो ण्यन्तात् संमानने शालीनीकरणे च वर्तमानादात्मनेपदं भवति, चशब्दात् प्रलम्भने च। संमाननं पूजनम्। शालीनीकरणं न्यग्भावनम्। जटाभिरालापयते। पूजां समधिगच्छतीत्यर्थः। श्येनो वर्तिकामुल्लापयते। न्यक्करोतीत्यर्थः। प्रलम्भने — कस्त्वा — मुल्लापयते। विसंवादयतीत्यर्थः। <<विभाषा लीयतेः>> [[६.१.५१]] इति वात्वं विधीयते। तदस्मिन् विषये नित्यमन्यत्र विकल्पः। व्यवस्थितविभाषा हि सा। संमाननादिष्विति किम्? बालकमुल्लापयति॥