<<लोहितादिडाज्भ्यः क्यष्>> [[३.१.१३]] इति वक्ष्यति। तदन्ताद् धातोर्वा परस्मैपदं भवति। लोहितायति, लोहितायते। पटपटायति, पटपटायते। अथात्र परस्मैपदेन मुक्ते कथमात्मनेपदं लभ्यते, यावता <<अनुदात्तङित०>> [[१.३.१२]] इत्येवमादिना प्रकरणेन तन्नियतम्? एवं तर्हि आत्मनेपदमेवात्र विकल्पितं विधीयते, तच्चानन्तरं परस्मैपदप्रतिषेधेन सन्निधापितमिह संबध्यते। तेन मुक्ते <<शेषात् कर्तरि परस्मैपदम्>> [[१.३.७८]] भवति॥