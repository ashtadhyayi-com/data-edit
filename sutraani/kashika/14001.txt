<<कडाराः कर्मधारये>> [[२.२.३८]] इति वक्ष्यति। आ एतस्मात् सूत्रावधेर्यदित ऊर्ध्वमनुक्रमिष्यामः, तत्र एका संज्ञा भवतीति वेदितव्यम्। का पुनरसौ? या परानवकाशा च। अन्यत्र संज्ञासमावेशान्नियमार्थं वचनम्, एकैव संज्ञा भवतीति। वक्ष्यति — <<ह्रस्वं लघु>> [[१.४.१०]]। भिदि, छिदि — भेत्ता। छेत्ता। <<संयोगे गुरु>> [[१.४.११]]। शिक्षि, भिक्षि — शिक्षा। भिक्षा। संयोगपरस्य ह्रस्वस्य लघुसंज्ञा प्राप्नोति गुरुसंज्ञा च। एका संज्ञेति वचनाद् गुरुसंज्ञैव भवति। अततक्षत्। अररक्षत्। <<सन्वल्लघुनि०>> [[७.४.९३]] इत्येष विधिर्न भवति॥