दिक्संख्ये इत्यनुवर्तते। तद्धितार्थे विषय उत्तरपदे च परतः समाहारे चाभिधेये दिक्संख्ये समानाधिकरणेन सुपा सह समस्येते, तत्पुरुषश्च समासो भवति। तद्धितार्थे तावत् — पूर्वस्यां शालायां भवः — <<दिक्पूर्वपदादसंज्ञायां ञः>> [[४.२.१०७]] — पौर्वशालः। आपरशालः। उत्तरपदे — पूर्वशालाप्रियः। अपरशालाप्रियः। समाहारे दिक्शब्दो न संभवति। संख्या तद्धितार्थे — पाञ्चनापितिः। पञ्चकपालः। उत्तरपदे — पञ्चगवधनः। दशगवधनः। समाहारे — पञ्चपूली। दशपूली। पञ्चकुमारि। दशकुमारि। <<स नपुंसकम्>> [[२.४.१७]] इति नपुंसकत्वम्, <<ह्रस्वो नपुंसके प्रातिपदिकस्य>> [[१.२.४७]] इति ह्रस्वत्वम्॥