आशिषि विषये यो लिङ्, तस्मिन् परतश्छन्दसि विषयेऽङ् प्रत्ययो भवति। शपोऽपवादः। <<छन्दस्युभयथा>> (३.४.११७) इति लिङः सार्वधातुकसंज्ञाप्यस्ति। स्थागागमिवचिविदिशकिरुहयः प्रयोजनम्। स्था — उपस्थेयं वृषभं तुग्रियाणाम्। गा — स॒त्यमुप॑गेषम् (तै०सं० १.२.१०.२) गमि — गृ॒हं ग॑मेम (ऋ० १०.४०.११)। वचि — मन्त्रं॑ वोचेमा॒ग्नये॑ (ऋ० १.७४.१)। विदि — विदे॑यमेनां॒ मन॑सि॒ प्रवि॑ष्टाम् (शौ०सं० १९.४.२)। शकि — व्रतं चरिष्यामि तच्छकेयम् (आश्व०श्रौ० ८.१४.६)। रुहि — स्वर्गं लोकमारुहेयम्॥ दृशेरग् वक्तव्यः॥ पि॒तरं॑ च दृ॒शेयं॑ मा॒तरं॑ च (ऋ० १.२४.१)॥