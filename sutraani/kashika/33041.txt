चेरित्येव। निवसन्त्यस्मिन्निति निवासः। चीयतेऽसौ चितिः। पाण्यादिसमुदायः शरीरम्। राशीकरणमुपसमाधानम्। एतेष्वर्थेषु चिनोतेर्घञ् प्रत्ययो भवति, धातोरादेश्च ककार आदेशः। निवासे तावत् — चिखल्लिनिकायः। चितौ — आकायमग्निं चिन्वीत। शरीरे — अनित्यकायः। उपसमाधाने — महान् गोमयनिकायः। एतेष्विति किम्? चयः। इह कस्माद् न भवति — महान् काष्ठनिचयः? बहुत्वमत्र विवक्षितं नोपसमाधानम्॥