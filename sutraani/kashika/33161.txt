विधिः प्रेरणम्। निमन्त्रणं नियोगकरणम्। आमन्त्रणं कामचारकरणम्। अधीष्टः सत्कारपूर्वको व्यापारः। संप्रश्नः संप्रधारणम्। प्रार्थनं याच्ञा। विध्यादिष्वर्थेषु धातोर्लिङ् प्रत्ययो भवति। सर्वलकाराणामपवादः। विध्यादयश्च प्रत्ययार्थविशेषणम्। विध्यादिविशिष्टेषु कर्त्रादिषु लिङ् प्रत्ययो भवति। विधौ तावत् — कटं कुर्यात्। ग्रामं भवानागच्छेत्। निमन्त्रणे — इह भवान् भुञ्जीत। इह भवानासीत। आमन्त्रणे — इह भवानासीत। इह भवान् भुञ्जीत। अधीष्टे — अधीच्छामो भवन्तम्, माणवकं भवानुपनयेत। संप्रश्ने — किं  नु खलु भो व्याकरणमधीयीय। प्रार्थने — भवति मे प्रार्थना व्याकरणमधीयीय॥