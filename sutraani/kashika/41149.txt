कुत्सन इत्येव, सौवीरेष्विति च। फेरिति फिञो ग्रहणं न फिनः, वृद्धाधिकारात्। फिञन्तात् प्रातिपदिकात् सौवीरगोत्रादपत्ये छः प्रत्ययो भवति, चकाराट् ठक्, कुत्सने गम्यमाने। यमुन्दस्यापत्यम्, <<तिकादिभ्यः फिञ्>> [[४.१.१५४]]। तस्यापत्यं यामुन्दायनीयः, यामुन्दायनिकः। कुत्सन इत्येव — यामुन्दायनिः। फिञन्तादौत्सर्गिकस्याण आगतस्य <<ण्यक्षत्रियार्षञित०>>[[२.४.५८]] इति लुक्। सौवीरेष्वित्येव — तैकायनिः।

यमुन्दश्च सुयामा च वार्ष्यायणिः फिञः स्मृताः।

सौवीरेषु च कुत्सायां  द्वौ योगौ शब्दवित् स्मरेत्॥