प्रकृतिमात्राद् वा मयट् प्रत्ययो भवति भक्ष्याच्छादनवर्जितयोर्विकारावयवयोरर्थयोर्भाषायां विषये यथायथं प्रत्ययेषु प्राप्तेषु। अश्ममयम्, आश्मनम्। मूर्वामयम्, मौर्वम्। भाषायामिति किम्? बैल्वः खादिरो वा यूपः (आप०श्रौ० १८.१.८) स्यात्। अभक्ष्याच्छादनयोरिति किम्? मौद्गः सूपः। कार्पासमाच्छादनम्। एतयोरित्यनेन किम्, यावता विकारावयवौ प्रकृतावेव ? ये विशेषप्रत्ययाः <<प्राणिरजतादिभ्योऽञ्>> [[४.३.१५४]] इत्येवमादयस्तद्विषयेऽपि यथा स्यात् — कपोतमयम् कापोतम्। लोहमयम्, लौहमिति॥