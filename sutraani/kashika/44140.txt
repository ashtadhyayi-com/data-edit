वसुशब्दात् समूहे वाच्ये यत् प्रत्ययो भवति चकाराद् मयडर्थे च। यथायोगं समर्थविभक्तिः। वसव्यः समूहः। मयडर्थो वा॥ अक्षरसमूहे छन्दसः स्वार्थ उपसंख्यानम्॥ ओ॑श्रा॒वय इ॑ति॒ च॑तु॒रक्षरम्। अ॑स्तु॒ श्रौ॑ष॒डि॑ति॒ च॑तु॒रक्षरम्। य॑ज इ॑ति द्व्य॒क्षरम्। ये॑ य॑जा॒महे॑ इ॑ति॒ प॑ञ्चा॒क्ष्ारम्। द्व्य॒क्षरो॑ व॒षट्का॒रः॑। ए॒ष॑ व॑ै सप्तदशाक्षरश्छन्दस्यः प्र॒जा॑प॒तिर्यज्ञो मन्त्रे विहितः (मै०सं०१.४.११)। सप्तदशाक्षराण्येव छन्दस्य इत्यर्थः। छन्दः शब्दादक्षरसमूहे वर्तमानात् स्वार्थे यत् प्रत्ययः॥ वसुशब्दादपि यद् वक्तव्यः॥ हस्तौ॑ पृणस्व ब॒हुभि॑र्व॒सव्य॑ैः (शौ०सं०७.२६.८)। वसुभिरित्यर्थः। अ॒ग्निरी॑शे वस॒व्य॑स्य (ऋ०४.५५.८)। वसोरित्यर्थः॥