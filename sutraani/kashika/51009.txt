आत्मन् विश्वजन इत्येताभ्यां भोगोत्तरपदात् च प्रातिपदिकात् खः प्रत्ययो भवति तस्मै हितमित्येतस्मिन् विषये। छस्यापवादः। आत्मन्निति नलोपो न कृतः प्रकृतिपरिमाणज्ञापनार्थम्। तेनोत्तरपदग्रहणं भोगशब्देनैव संबध्यते, न तु प्रत्येकम्। आत्मने हितम् आत्मनीनम् (पै०सं०५.११.८)। <<आत्माध्वानौ खे>>[[६.४.१६९]] इति प्रकृतिभावः। विश्वजनेभ्यो हितं विश्वजनीनम्। कर्मधारयादेवेष्यते। षष्ठीसमासाद् बहुव्रीहेश्च छ एव भवति। विश्वजनाय हितं विश्वजनीयम्॥ पञ्चजनादुपसंख्यानम्॥ पञ्चजनात् च खः। अत्रापि कर्मधारयादिष्यते। पञ्चजनीनम्। अन्यत्र पञ्चजनीयम्॥ सर्वजनाट् ठञ् खश्च॥ सार्वजनिकम्, सर्वजनीनम्। अत्रापि कर्मधारयादेव — सर्वजनीयमन्यत्र॥ महाजनाद् नित्यं ठञ् वक्तव्यः॥ महाजनाय हितं माहाजनिकम्। तत्पुरुषादेव। बहुव्रीहेस्तु छ एव भवति। महाजनीयम्। भोगोत्तरपदात् खल्वपि — मातृभोगीणः। पितृभोगीणः।  भोगशब्दः शरीरवाची। केवलेभ्यो मात्रादिभ्यश्छ एव भवति। मात्रीयम्। पित्रीयम्॥ राजाचार्याभ्यां तु नित्यम्॥ भोगोत्तरपदाभ्यामेव खः प्रत्यय इष्यते, न केवलाभ्याम्। राजभोगीनः॥ आचार्यादणत्वं च॥ आचार्यभोगीनः। केवलाभ्यां वाक्यमेव भवति — राज्ञे हितम्, आचार्याय हितमिति॥