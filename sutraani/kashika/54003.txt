स्थूलादिभ्यः प्रकारवचने द्योत्ये कन् प्रत्ययो भवति। जातीयरोऽपवादः। प्रकारो विशेषः। स्थूलप्रकारः स्थूलकः। अणुकः। माषकः॥ कन्प्रकरणे चञ्चद्बृहतोरुपसंख्यानम्॥ चञ्चत्प्रकारः चञ्चत्कः। बृहत्कः। चञ्चबृहयोरिति केचित् पठन्ति। तेषां चञ्चकः, बृहक इति उदाहरणं द्रष्टव्यम्॥ स्थूल। अणु। माष। इषु। कृष्ण तिलेषु (ग०सू० १४०)। यव व्रीहिषु (ग०सू० १४१)। पाद्यकालावदाताः  सुरायाम् (ग०सू० १४२)। गोमूत्र आच्छादने (ग०सू० १४३)। सुरा अहौ (ग०सू० १४४)। जीर्ण शालिषु (ग०सू० १४५)। पत्रमूले समस्तव्यस्ते (ग०सू० १४६)। कुमारीपुत्र। कुमार। श्वशुर। मणि। स्थूलादिः॥