सामिवचन उपपदे क्तान्तात् कन् प्रत्ययो न भवति। सामिकृतम्। सामिभुक्तम्। वचनग्रहणं पर्यायार्थम्। अर्धकृतम्। नेमकृतम्। सामिवचने प्रतिषेधानर्थक्यम्, प्रकृत्याभिहितत्वात्। एवं तर्हि नैवायमनत्यन्तगतौ विहितस्य कनः प्रतिषेधः। किं तर्हि? स्वार्थिकस्य। केन पुनः स्वार्थिकः कन् विहितः? एतदेव ज्ञापकम् — भवति स्वार्थे कन्निति। तत्र यदेतदुच्यते — <<एवं हि सूत्रमभिन्नतरकं भवति>> (महाभाष्य १.१७२), <<एतैर्हि बहुतरकं व्याप्यते>>(महाभाष्य १.३५९) इत्येवमादि, तदुपपन्नं भवति॥