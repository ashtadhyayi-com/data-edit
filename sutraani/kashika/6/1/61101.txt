अकः सवर्णे अचि परतः पूर्वपरयोः स्थाने दीर्घ एकादेशो भवति। दण्डाग्रम्। दधीन्द्रः। मधूदके। होतॄश्यः। अकः इति किम्? अग्नये। सवर्णे इति किम्? दध्यत्र। अचि इत्येव, कुमारी शेते। <<नाज्झलौ>> [[1.1.10]] इत्यत्र यदचिति प्रत्याहारग्रहणं तत्र ग्रहणकशास्त्रस्य अनभिनिर्वृत्तत्वात् सवर्णा न गृह्यन्त इति सवर्णत्वमीकारशकारयोरप्रतिषिद्धम्। सवर्णदीर्घत्वे ऋति ऋ वा वचनम्। ऋति सवर्णे परभूते तत्र ऋ वा भवतीति वक्तव्यम्। होतृ ऋकारः होतृकारः। यदा न ऋ तदा दीर्घ एव होतॄकारः। ऌति ऌ वा वक्तव्यम्। ऌति सवर्णे परतो ऌ वा भवतीति वक्तव्यम्। होतृ ऌकारः होत्ऌकारः। होतॄकारः। ऋकारऌकारयोः सवर्णासंज्ञाविधिरुक्तः। दीर्घपक्षे तु समुदायान्तरतमस्य ऌवर्णस्य दीर्घस्य अभावादॄकारः क्रियते।
