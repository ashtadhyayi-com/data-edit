<<धातोः>> [[६.१.८]] इति वर्तते। एजन्तो यो धातुरुपदेशे तस्याकारादेशो भवति, शिति तु प्रत्यये न भवति। ग्लै — ग्लाता। ग्लातुम्। ग्लातव्यम्। शो — निशाता। निशातुम्। निशातव्यम्। उच इति किम् ? कर्ता। हर्ता। उपदेश इति किम् ? चेता। स्तोता। अशितीति किम् ? ग्लायति। म्लायति। कथं जग्ले, मम्ले ? नैवं विज्ञायते — शकार इद् यस्य सोऽयं शिदिति। किं तर्हि? श एव इत् शित्। तत्र <<यस्मिन् विधिस्तदादावल्ग्रहणे>> (परि० ३३) इति शिदादौ प्रत्यये प्रतिषेधः। एश् शकारान्तो भवति। अशितीति प्रसज्यप्रतिषेधोऽयम्। तेनैतदात्वमनैमित्तिकं प्रागेव प्रत्ययोत्पत्तेर्भवतीति सुग्लः सुम्ल इति <<आतश्चोपसर्गे>> [[३.१.१३६]] इति कप्रत्ययः, सुग्लानः सुम्लान इति <<आतो युच्>> [[३.३.१२८]] इत्येवमादि सिद्धं भवतीति। आकाराधिकारस्त्वयं <<नित्यं स्मयतेः>> [[६.१.५७]] इति यावत्॥