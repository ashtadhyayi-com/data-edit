इगन्त उत्तरपदे कालवाचिनि कपाल भगाल शराव इत्येतेषु च द्विगौ समासे पूर्वपदं प्रकृतिस्वरं भवति। इगन्त — पञ्चा॑रत्निः। दशा॑रत्निः। पञ्चारत्नयः प्रमाणमस्य, दशारत्नयः प्रमाणमस्येति तद्धितार्थे द्विगुः,<<प्रमाणे लो द्विगोर्नित्यम्>> (५.२.३७ वा०) इति मात्रचो लोपः। इगन्त। काल — पञ्च॑मास्यः। दश॑मास्यः। पञ्च मासान् भृतो भूतो भावी वा [[५.१.८०]] इति तद्धितार्थे <<द्विगोर्यप्>> [[५.१.८२]]। पञ्च॑वर्षः। दश॑वर्षः। <<वर्षाल्लुक् च>> [[५.१.८८]] इति ठञो लुक्। काल। कपाल — पञ्च॑कपालः। दश॑कपालः। कपाल। भगाल — पञ्च॑भगालः।  दश॑भगालः। भगाल। शराव — पञ्च॑शरावः। दश॑शरावः। <<संस्कृतं भक्षाः>> [[४.२.१६]] इति तद्धितार्थ एते समासा <<द्विगोर्लुगनपत्ये>> [[४.१.८८]] इति कृताण्प्रत्ययलोपा द्रष्टव्याः। इगन्तादिष्विति किम् ? पञ्चभिरश्वैः क्रीतः प॒ञ्चा॒श्वः। द॒शा॒श्वः। द्विगाविति किम् ? प॒र॒मा॒र॒त्निः। प॒र॒म॒श॒रा॒वम्। पञ्चा॑रत्न्यो दशा॑रत्नय इति च यण्गुणयोर्बहिरङ्गलक्षणयोरसिद्धत्वात् स्थानिवद्भावाद् वा द्विगुस्वर इगन्तलक्षणः प्रवर्तते॥