शितेरुत्तरपदं नित्यं यदबह्वज् भसच्छब्दवर्जितं बहुव्रीहौ समासे तत् प्रकृतिस्वरं भवति। शि॒ति॒पादः॑। शि॒त्यंसः॑। शि॒त्योष्ठः॑ (तै०सं० ५.६.१४.१)। पादशब्दो वृषादित्वादाद्युदात्तः। अंसौष्ठशब्दौ च प्रत्ययस्य नित्त्वात्। शितेरिति किम्? द॒र्श॒नीय॑पादः। नित्यग्रहणं किम्? शिति॑ककुत् (तै०सं० ५.६.१४.१)। <<ककुदस्यावस्थायां लोपः>>[[५.४.१४६]] विधीयते। तत्रावस्थाया अन्यत्र शितिककुद इति बह्वजुत्तरपदं भवतीति तेन न नित्याबह्वच्। अबह्वजिति किम्? शिति॑ललाटः। बहुव्रीहाविति किम्? शितेः पादः शि॒ति॒पा॒दः। अभसदिति किम्? शिति॑भस॒द् (तै०सं० ५.६.१४.१)। शितिशब्द आद्युदात्तः। पूर्वपदप्रकृतिस्वरापवादो योगः॥