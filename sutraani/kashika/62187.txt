स्फिग पूत वीणा अञ्जस् अध्वन् कुक्षि इत्येतान्युत्तरपदानि सीरनामानि च नामशब्दश्चापादुत्तराण्यन्तोदात्तानि भवन्ति। अ॒प॒स्फि॒गम्। अ॒प॒पू॒तम्। अ॒प॒वी॒णम्। अ॒पा॒ञ्जः। अ॒पा॒ध्वा। <<उपसर्गादध्वनः>> [[५.४.८५]] इति यदा समासान्तो नास्ति, तदानेनान्तोदात्तत्वं भवति। तस्मिन् हि सत्यच्प्रत्ययस्य चित्त्वादेव सिद्धम्। अनित्यश्च समासान्तः (परि० ८४) इत्येतदेव ज्ञापकम्। अ॒प॒कु॒क्षिः। अ॒प॒सी॒रः। अ॒प॒ह॒लम्। अ॒प॒ला॒ङ्ग॒लम्। अ॒प॒ना॒म। सर्वत्र प्रादिसमासो बहुव्रीहिरव्ययीभावो वा। स्फिगपूतकुक्षीणां ग्रहणमबहुव्रीह्यर्थम — ध्रुवार्थमस्वाङ्गार्थं च॥