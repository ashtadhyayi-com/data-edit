शास उपधाया इकारादेशो भवति अङि परतो हलादौ च क्ङिति। अन्वशिषत्, अन्वशिषताम्, अन्वशिषन्। हलादौ किति — शिष्टः। शिष्टवान्। ङिति — आवां शिष्वः। वयं शिष्मः। इत्वे कृते <<शासिवसिघसीनां च>> [[८.३.६०]] इति षत्वम्। अङ्हलोरिति किम्? शासति। शशासतुः, शशासुः॥ क्वौ च शास इत्त्वं भवतीति वक्तव्यम्॥ आर्यान् शास्तीति। मित्रशीः। यस्मात् शासेरङ्  विहितः <<शासु अनुशिष्टौ>> इति तस्यैवेदं ग्रहणमिष्यते। <<आङः शासु इच्छायाम्>> इत्यस्य न भवति। आशास्ते। आशास्यमानः॥ क्विप्प्रत्यये तु तस्यापि भवतीति वक्तव्यम्॥ आशीः, आशिषौ, आशिषः। <<क्षियाशीःप्रैषेषु तिङाकाङ्क्षम्>> [[८.२.१०४]] इति निपातनाद् वा सिद्धम्॥