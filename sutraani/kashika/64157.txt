प्रिय स्थिर स्फिर उरु बहुल गुरु वृद्ध तृप्र दीर्घ वृन्दारक इत्येतेषां प्र स्थ स्फ वर् बंहि गर् वर्षि त्रप् द्राघि वृन्द इत्येते यथासंख्यमादेशा भवन्ति इष्ठेमेयस्सु परतः। प्रिय — प्रेष्ठः। प्रेमा। प्रेयान्। स्थिर — स्थेष्ठः। स्थेयान्। स्फिर — स्फेष्ठः। स्फेयान्। उरु — वरिष्ठः। वरिमा। वरीयान्। बहुल — बंहिष्ठः। बंहिमा। बंहीयान्। गुरु — गरिष्ठः। गरिमा। गरीयान्। वृद्ध — वर्षिष्ठः। वर्षीयान्। तृप्र — त्रपिष्ठः। त्रपीयान्। दीर्घ — द्राघिष्ठः। द्राघिमा। द्राघीयान्। वृन्दारक — वृन्दिष्ठः। वृन्दीयान्। प्रियोरुगुरुबहुलदीर्घाः पृथ्वादिषु पठ्यन्ते। तेनान्येषामिमनिज् न भवतीति नोदाह्रियते॥