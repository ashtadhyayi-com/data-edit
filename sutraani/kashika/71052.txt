आदिति वर्तते। अवर्णात् सर्वनाम्न उत्तरस्यामः सुडागमो भवति। सर्वेषाम्। विश्वेषाम्। येषाम्। तेषाम्। सर्वासाम्। यासाम्। तासाम्। आदित्येव — भवताम्। आमीति षष्ठीबहुवचनं गृह्यते, न <<ङेराम् नद्याम्नीभ्यः>> [[७.३.११६]] इति, तस्य हि परत्वादाङ्याट्स्याटो भवन्ति। यश्च किमेत्तिङव्ययघादामुः [[५.४.११]], आमश्च लिटि [[३.१.३५]], न तौ सर्वनाम्नः स्तः। सानुबन्धकाविति वा तौ न गृह्येते (परि०८१)। आमीति सप्तमीनिर्देश उत्तरार्थः। इह तु सर्वनाम्न इति पञ्चमीनिर्देशात् <<तस्मादित्युत्तरस्य>> [[१.१.६७]] इति षष्ठीप्रक्ऌप्तिर्भविष्यति॥