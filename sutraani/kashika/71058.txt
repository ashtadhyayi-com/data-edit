इदितो धातोर्नुमागमो भवति। कुडि — कुण्डिता। कुण्डितुम्। कुण्डितव्यम्। कुण्डा। हुडि — हुण्डिता। हुण्डितुम्। हुण्डा। इदित इति किम्? पचति। पठति। अयं धातूपदेशावस्थायामेव नुमागमो भवति, कुण्डा हुण्डेति <<गुरोश्च हलः>>[[३.३.१०३]] इत्यकारप्रत्ययो यथा स्यात्। तथा हि <<धिन्विकृण्व्योर च>> [[३.१.८०]] इति प्रत्ययविधावेव नुमनुषक्तयोर्गर्हणम्। धातुग्रहणं चेह क्रियते धातूपदेशकाल एव नुमागमो यथा स्यादित्येवमर्थम्। तासिसिचोरिदित्कार्यं नास्तीत्युच्चारणार्थो निरनुनासिक इकारः पठ्यते। अमंस्तेत्येवमादौ हि <<हनः सिच्>> [[१.२.१४]] इति कित्त्वविधानसामर्थ्याद् नकारलोपो न भवति। मन्तेत्यत्रापि  <<असिद्धवदत्राभात्>> [[६.४.२२]] इति टिलोपस्यासिद्धत्वाद् नलोपो न भवति। इह कस्माद् न भवति — भेत्ता छेत्तेति? <<इरितां समुदायस्येत्संज्ञा>>(महाभाष्य १.२६३) इतीदित्त्वं नास्ति। अवयवशोऽपीत्संज्ञायां सत्यां’ गोः पादान्ते’ [[७.१.५७]] इतोऽन्तग्रहणमनुवर्तयितव्यम्। तेनान्तेदितो धातवो गृह्यन्ते॥