कृ सृ भृ वृ स्तु द्रु स्रु श्रु इत्येतेषां लिटि प्रत्यय इडागमो न भवति। कृ — चकृव, चकृम। सृ — ससृव, ससृम। भृ — बभृव, बभृम। वृञ् — ववृव, ववृम। वृङ् — ववृवहे, ववृमहे। स्तु — तुष्टुव, तुष्टुम। द्रु — दुद्रुव, दुद्रुम। स्रु — सुस्रुव, सुस्रुम। श्रु — शुश्रुव, शुश्रुम। सिद्धे सत्यारम्भो नियमार्थः। क्रादय एव लिट्यनिटस्ततोऽन्ये सेट इति।  बिभिदिव, बिभिदिम। लुलुविव, लुलविम। अनुदात्तोपदेशानामत्र प्रकृत्याश्रयः प्रतिषेधः, वृञ्वृङोस्तु प्रत्ययाश्रयः, तदुभयस्याप्ययं नियमः। वृञो हि थलि ववर्थ [[७.२.६४]] इति निपातनाद् व्यवस्था, स्तुद्रुस्रुश्रुवां तु <<ऋतो भारद्वाजस्य>>[[७.२.६३]] इत्यस्मादपि नियमाद् य इट् प्राप्नोति सोऽपि नेष्यते। तुष्टोथ। दुद्रोथ। सुस्रोथ। शुश्रोथ॥ कृञोऽसुट्कस्येति वक्तव्यम्॥ ससुट्कस्येडागमो यथा स्यात्। संचस्करिव। संचस्करिम। <<ऋतो भारद्वाजस्य>> [[७.२.६३]] इत्येतदप्यसुट्कस्यैवेष्यते। संचस्करिथ॥