आदितश्च धातोर्निष्ठायामिडागमो न भवति। ञिमिदा — मिन्नः। मिन्नवान्। ञिक्ष्विदा — क्ष्विण्णः। क्ष्विण्णवान्। ञिष्विदा — स्विन्नः। स्विन्नवान्। चकारोऽनुक्तसमुच्चयार्थः। आश्वस्तः। वान्तः। योगविभागकरणं किमर्थम्, आदितश्च विभाषा भावादिकर्मणोरित्येवं पठितव्यम्, अन्यत्र हि भावादिकर्मभ्यां <<यस्य विभाषा>> [[७.२.१५]] इति प्रतिषेधो भविष्यति? ज्ञापनार्थम्, एतद् ज्ञापयति — यदुपाधेर्विभाषा तदुपाधेः प्रतिषेध इति। तेन <<विभाषा गमहनविदविशाम्>> [[७.२.६८]] इत्यत्र विदेर्लाभार्थस्य विभाषेति ज्ञानार्थस्य प्रतिषेधो न भवति। विदितः। विदितवान्॥