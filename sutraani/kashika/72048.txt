तकारादावार्धधातुक इषु सह लुभ रुष रिष इत्येतेभ्यो वेडागमो भवति। इषु — एष्टा, एषिता। <<इषु इच्छयाम्>> इत्यस्यायं विकल्प इष्यते। यस्तु <<इष गतौ>>  इति दैवादिकस्तस्य प्रेषिता, प्रेषितुम्, प्रेषितव्यमिति नित्यं भवति। योऽपि <<इष आभीक्ष्ण्ये>> इति क्र्यादौ पठ्यते, तस्याप्येवमेव। तदर्थमेव तीषसहेति सूत्रे केचिदुदितमिषं पठन्ति। सह — सोढा, सहिता। लुभ — लोब्धा, लोभिता। रुष — रोष्टा, रोषिता। रिष् — रेष्टा, रेषिता। तीति किम्? एषिष्यति॥