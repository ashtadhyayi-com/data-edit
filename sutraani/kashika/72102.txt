त्यदित्येवमादीनामकारादेशो भवति विभक्तौ परतः। त्यद् — स्यः, त्यौ, त्ये। तद् — सः, तौ, ते। यद् — यः, यौ, ये। एतद् — एषः, एतौ, एते। इदम् — अयम्, इमौ, इमे। अदस् — असौ, अमू, अमी। द्वि — द्वौ, द्वाभ्याम्। द्विपर्यन्तानां त्यदादीनामत्वमिष्यते। इह न भवति — भवत् — भवान्। संज्ञोपसर्जनीभूतास्त्यदादयः पाठादेव पर्युदस्ता इतीह न भवति — त्यद्, त्यदौ, त्यदः। अतित्यद्, अतित्यदौ, अतित्यदः। त्यदादिप्रधाने तु शब्दे भवत्येव। परमसः, परमतौ, परमते॥