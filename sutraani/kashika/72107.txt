अदसः सौ परतः सकारस्य औकारादेशो भवति, सोश्च लोपो भवति। असौ॥ औत्वप्रतिषेधः साकच्काद् वा वक्तव्यः सादुत्वं च॥ यदा चौत्वप्रतिषेधः तदा सकारादुत्तरस्योत्वं भवति। असुकः। असकौ॥ उत्तरपदभूतानां त्यदादीनामकृतसन्धीनामादेशा वक्तव्याः॥ परमाहम्। परमायम्। परमानेन। 

अदसः सोर्भवेदौत्वं किं सुलोपो विधीयते।

ह्रस्वाल्लुप्येत संबुद्धिर्न हलः प्रकृतं हि तत् ॥ १॥

आप एत्वं भवेत्तस्मिन्न झलीत्यनुवर्तनात्।

प्रत्ययस्थाच्च कादित्वं शीभावश्च प्रसज्यते॥ २॥