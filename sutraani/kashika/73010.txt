उत्तरपदस्येत्ययमधिकारः, <<हनस्तोऽचिण्णलोः>> [[७.३.३२]] इति प्रागेतस्मात्। यदित ऊर्ध्वमनुक्रमिष्यामः, उत्तरपदस्येत्येवं तद् वेदितव्यम्। वक्ष्यति — <<अवयवादृतोः>> [[७.३.११]] — पूर्ववार्षिकम्। अपरवार्षिकम्। पूर्वहैमनम्। अपरहैमनम्। यत्र पञ्चमीनिर्देशो नास्ति <<जे प्रोष्ठपदानाम्>> [[७.३.१८]] इत्येवमादौ, तदर्थमुत्तरपदाधिकारः। पञ्चमीनिर्देशेष्वपि विस्पष्टार्थम्, वृद्धेश्च व्यपदेशार्थम्। <<उत्तरपदवृद्धौ सर्वं च>> [[६.२.१०५]] इत्युत्तरपदाधिकारे या वृद्धिरित्येवं विज्ञायते॥