सर्वं निवृत्तम्,अङ्गस्येति वर्तते। अर्ति  ह्री व्ली री क्नूयी क्ष्मायी इत्येतेषामङ्गानामाकारान्तानां च पुगागमो भवति णौ परतः। अर्ति — अर्पयति। ह्री — ह्रेपयति। व्ली — व्लेपयति। री — रेपयति। क्नूयी — क्नोपयति। क्ष्मायी — क्ष्मापयति। आकारान्तानाम् — दापयति। धापयति। अर्तीति <<ऋ गतिप्रापणयोः>>,<<ऋ गतौ>> इति द्वयोरपि धात्वोर्ग्रहणम्। रीत्यपि <<री गतिरेषणयोः>>,<<रीङ् श्रवणे>>  इति। पुकः पूर्वान्तकरणमदीदपदित्यत्रोपधाह्रस्वो यथा स्यादिति॥