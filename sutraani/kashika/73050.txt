अङ्गस्य निमित्तं यष्ठः, कश्चाङ्गस्य निमित्तं भवति? प्रत्ययः, तस्य प्रत्ययठस्य इक इत्ययमादेशो भवति। <<प्राग् वहतेष्ठक्>> [[४.४.१]] — आक्षिकः। शालाकिकः। <<लवणाट् ठञ्>> [[४.४.५२]] — लावणिकः। ठगादिषु यदि वर्णमात्रं प्रत्ययः, उच्चारणार्थोऽकारः, तदेहाप्यकार उच्चारणार्थः, वर्णमात्रं तु स्थानित्वेनोपादीयते। संघातग्रहणे तु प्रत्ययेऽत्रापि संघातग्रहणमेव। तत्र <<कणेष्ठः>> (प०उ० १.१०३) — कण्ठ इत्येवमादीनामुणादीनाम् <<उणादयो बहुलम्>> [[३.३.१]] इति न भवति। मथितं पण्यमस्य माथितिक इत्यत्र तु यस्येति — [[६.४.१४८]] — लोपे कृत <<इसुसुक्तान्तात् कः>> [[७.३.५१]] इति स्थानिवद्भावादिकस्य कादेशः प्राप्नोति, <<सन्निपातलक्षण्यो विधिरनिमित्तं तद्विघातस्य>> इति न भवति, <<यस्येति च>> [[६.४.१४८]] इति लोपस्य स्थानिवद्भावाद् वा। पूर्वस्मादपि हि विधौ स्थानिवद्भावः॥