उचेर्धातोः के प्रत्यय ओक इति निपात्यते। किं पुनरत्र निपात्यते? कुत्वं गुणश्च। न्योकः शकुन्तः। न्योको गृहम्। कर्तरि इगुपधलक्षणः कः प्रत्ययः। अधिकरणादौ तु कारकान्तरे <<घञर्थे कविधानम्०>> (३.३.५८. वा०) इति। किमर्थं पुनरयं घञ्येव न  व्युत्पाद्यते? स्वरार्थम्, अन्तोदात्तोऽयमिष्यते, घञि सत्याद्युदात्तः स्यात्। दिवौकसः, जलौकस इत्येवमादावप्यसुनि प्रत्यय <<उणादयो बहुलम्>> [[३.३.१]] इति कुत्वं द्रष्टव्यम्॥