पा घ्रा ध्मा स्था म्ना दाण् दृशि अर्ति सर्ति श सद इत्येतेषां पिब जिघ्र धम तिष्ठ मन यच्छ पश्य ऋच्छ धौ शीय सीद इत्येत आदेशा भवन्ति शिति परतः। पा — पिबति। घ्रा — जिघ्रति। ध्मा — धमति। स्था — तिष्ठति। म्ना — मनति। दाण् — यच्छति। दृशि — पश्यति। अर्ति — ऋच्छति। सर्ति — धावति। शद — शीयते। सद् — सीदति। पिबतेर्लघूपधगुणः प्राप्नोति, सो <<अङ्गवृत्ते पुनर्वृत्तावविधिर्निष्ठितस्य>> इति न भवति। अथ वाकारान्तोऽयमादेश आद्युदात्तो निपात्यते। सर्तेर्वेगितायां गतौ धावादेशमिच्छन्ति। अन्यत्र सरति, अनुसरतीत्येव भवति॥