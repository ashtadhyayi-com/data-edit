पू इत्येवमादीनां ह्रस्वो भवति शिति परतः। प्वादयः क्र्यादिषु पठ्यन्ते। <<पूञ् पवने>>  इत्यतः प्रभृति <<प्ली गतौ>><<वृत्>>  इति यावत् केचिदिच्छन्ति, वृत्करणमेतद् ल्वादीनां प्वादीनां च परिसमाप्त्यर्थमिति। अपरे तु ल्वादीनामेव परिसमाप्त्यर्थं वृत्करणमेतदिच्छन्ति, आगणान्ताः प्वादय इति। पूञ् — पुनाति। लूञ् — लुनाति। स्तृञ् — स्तृणाति। येषामागणान्ताः प्वादयस्तेषां जानातीत्यत्र ह्रस्वः प्राप्नोति, <<ज्ञाजनोर्जा>> [[७.३.७९]] इति दीर्घकरणसामर्थ्याद् न भवति, जनेर्ज इत्यपि ह्यादेशे कृत <<अतो दीर्घो यञि>> [[७.३.१०१]] इति दीर्घत्वेन जायत इति सिध्यति॥