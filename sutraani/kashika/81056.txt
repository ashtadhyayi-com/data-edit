आमन्त्रितमित्येतदस्वरितत्वाद् नानुवर्तते। तिङिति वर्तत एव। यत्परं हिपरं तुपरं च तिङन्तं छन्दसि नानुदात्तं भवति। यत्परं तावत् — गवां॑ गो॒त्रमु॒दसृ॑जो॒ यद॑ङ्गिरः (ऋ० २.२३.१८)। हिपरम् — इन्द॑वो वामु॒शन्ति॒ हि (ऋ० १.२.४)। तुपरम् — आ॒ख्या॒स्यामि॑ तु ते। <<निपातैर्यद्यदिहन्त०>> [[८.१.३०]] इति, <<हि च>> [[८.१.३४]] इति, <<तुपश्यपश्यताहैः०>> [[८.१.३९]] इति च निघातप्रतिषेधे सिद्धे वचनमिदं नियमार्थम् — एभिरेव परैर्योगे प्रतिषेधो भवति, नान्यैरिति। इह न भवति — जाये स्वो रो॒हा॒वैहि॑। एहीत्यनेन गत्यर्थलोटा युक्तस्य रोहावेत्यस्य लोडन्तस्य निघातो भवत्येव॥