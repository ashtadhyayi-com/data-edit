चादिषु च परतः तिङन्तमगतेः परं नानुदात्तं भवति। चादयो <<न चवाहाहैवयुक्ते>> [[८.१.२४]] इत्यत्र ये निर्दिष्टाः, त इह परिगृह्यन्ते। चशब्दे तावत् — देवदत्तः पच॑ति च, खाद॑ति च। वा — देवदत्तः पच॑ति वा, खाद॑ति वा। ह — देवदत्तः पच॑ति ह, खाद॑ति ह। अह — देवदत्तः पच॑त्यह, खाद॑त्यह। एव — देवदत्तः पच॑त्येव,खाद॑त्येव। अगतेरित्येवदेवदत्तः प्र॒पच॑ति च, प्र॒खाद॑ति च। प्रथमस्यात्र तिङन्तस्य <<चवायोगे प्रथमा>> [[८.१.५९]] इति निघातः प्रतिषिध्यत एव, परं तु निहन्यते॥