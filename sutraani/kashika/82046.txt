क्षियो धातोर्दीर्घादुत्तरस्य निष्ठातकारस्य नकारादेशो भवति। क्षीणाः क्लेशाः। क्षीणो जाल्मः। क्षीणस्तपस्वी। <<क्षियः>>, <<निष्ठायामण्यदर्थे>>, <<वाक्रोशदैन्ययोः>> (६.४.५९,६०,६१) इति दीर्घत्वं भवति। दीर्घादिति किम्? अक्षि॑तमसि॒ मा मे॑क्षेष्ठाः (तै०सं०१.६.५.१)। अक्षितमिति क्तप्रत्ययो भावे, भावश्च ण्यदर्थ इति दीर्घाभावः। ह्रस्वस्यापि हि धात्वनुकरणस्य दृष्ट इयङा निर्देशः — <<क्षियः>>, <<निष्ठायामण्यदर्थे>> (६.४.५९,६०) इत्यत्र दीर्घग्रहणं क्रियते। <<विपराभ्यां जेः>> [[१.३.१९]] इत्येवमादौ तु धातुत्वमनुकार्यगतं सदप्यविवक्षितत्वाद् जिरूपसामान्यानुकरणं द्रष्टव्यम्॥