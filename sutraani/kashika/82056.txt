नुद विद उन्द त्रा घ्रा ह्री इत्येतेभ्य उत्तरस्य निष्ठातकारस्य नकार आदेशो भवत्यन्यतरस्याम्। नुद — नुन्नः, नुत्तः। विद — विन्नः, वित्तः। उन्द — समुन्नः, समुत्तः। त्रा — त्राणः, त्रातः। घ्रा — घ्राणः, घ्रातः। ह्री — ह्रीणः, ह्रीतः। ह्री इत्येतस्मादप्राप्तं नत्वम्, इतरेषां नित्यं प्राप्तं विकल्प्यते। <<विद विचारणे>> इत्यस्य विदेरिह ग्रहणमिष्यते। एवं ह्युक्तम् — 

वेत्तेस्तु विदितो निष्ठा विद्यतेर्विन्न इष्यते।

विन्तेर्विन्नश्च वित्तश्च भोगवित्तश्च विन्दतेः॥ इति॥