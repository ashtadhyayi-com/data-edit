अकारादुत्तरस्यानव्ययविसर्जनीयस्य समासेऽनुत्तरपदस्थस्य नित्यं सकारादेशो भवति कृ कमि कंस कुम्भ पात्र कुशा कर्णी इत्येतेषु परतः। कृ — अयस्कारः। पयस्कारः। कमि — अयस्कामः। पयस्कामः। कंस — अयस्कंसः। पयस्कंसः। कुम्भ — अयस्कुम्भः। पयस्कुम्भः। अयस्कुम्भी, पयस्कुम्भीत्यत्रापि भवति, <<प्रातिपदिकग्रहणे लिङ्गविशिष्टस्यापि ग्रहणं भवति>>  इति। पात्र — अयस्पात्रम्। पयस्पात्रम्। अयस्पात्री। पयस्पात्री। कुशा — अयस्कुशा। पयस्कुशा। कर्णी — अयस्कर्णी। पयस्कर्णी। शुनस्कर्ण इत्ययं तु कस्कादिषु [[८.३.४८]] द्रष्टव्यः। अत इति किम् ? गीःकारः। धूःकारः। तपरकरणं किम्? भाःकरणम्। भास्कर इत्ययं तु कस्कादिषु [[८.३.४८]] द्रष्टव्यः। अनव्ययस्येति किम्? श्वःकारः। पुनःकारः। समास इत्येव — यशः करोति। पयः करोति। यशः कामयते। अनुत्तरपदस्थस्येत्येव — परमपयःकारः। परमपयःकामः॥