नि इत्येतस्योपसर्गस्थाद् निमित्तादुत्तरस्य नकारस्य णकारादेशो भवति गद नद पत पद घु मा स्यति हन्ति याति वाति द्राति प्साति वपति वहति शाम्यति चिनोति देग्धि इत्येतेषु परतः। गद — प्रणिगदति। परिणिगदति। नद — प्रणिनदति। परिणिनदति। पत — प्रणिपतति। परिणिपतति। पद — प्रणिपद्यते। परिणिपद्यते। घु — प्रणिददाति। परिणिददाति। प्रणिदधाति। परिणिदधाति। माङ् — प्रणिमिमीते। परिणिमिमीते। मेङ् — प्रणिमयते। परिणिमयते। मा इति माङ्मेङोर्ग्रहणमिष्यते। स्यति — प्रणिष्यति। परिणिष्यति। हन्ति — प्रणिहन्ति। परिणिहन्ति। याति — प्रणियाति। परिणियाति। वाति — प्रणिवाति। परिणिवाति। द्राति — प्रणिद्राति। परिणिद्राति। प्साति — प्रणिप्साति। परिणिप्साति। वपति — प्रणिवपति। परिणिवपति। वहति — प्रणिवहति। परिणिवहति। शाम्यति — प्रणिशाम्यति। परिणिशाम्यति। चिनोति — प्रणिचिनोति। परिणिचिनोति। देग्धि — प्रणिदेग्धि। परिणिदेग्धि। अड्व्यवायेऽपि नेर्गदादिषु णत्वमिष्यते। प्रण्यगदत्। परिण्यगदत्॥