भा भू पू कमि गमि प्यायी वेप इत्येतेषामुपसर्गस्थाद् निमित्तादुत्तरस्य कृत्स्थस्य नकारस्य णकारादेशो न भवति। भा — प्रभानम्। परिभानम्। भू — प्रभवनम्। परिभवनम्। पू — प्रपवनम्। परिपवनम्। पूग्रहणेन पूञ्ग्रहणं द्रष्टव्यम्। पूङो हि भवत्येव णत्वम् — प्रपवणं सोमस्येति। कमि — प्रकमनम्। परिकमनम्। गमि — प्रगमनम्। परिगमनम्। प्यायी — प्रप्यायनम्। परिप्यायनम्। वेप — प्रवेपनम्। परिवेपनम्॥ ण्यन्तानां भादीनामुपसंख्यानं कर्तव्यम्॥ प्रभापनम्। परिभापनम्॥