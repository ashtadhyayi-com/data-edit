अनेकं प्रथमान्तमन्यपदार्थे वर्तमानं वा समस्यते स बहुव्रीहिः । अप्रथमाविभक्त्यर्थे बहुव्रीहिरिति समानाधिकरणानामिति च फलितम् । प्राप्तमुदकं यं प्राप्तोदको ग्रामः । ऊढरथोऽनड्वान् । उपहृतपशू रुद्रः । उद्धृतौदना स्थाली । पीताम्बरो हरिः । वीरपुरुषको ग्रामः । प्रथमार्थे तु न । वृष्टे देवे गतः । व्यधिकरणानामपि न । पञ्चभिर्भुक्तमस्य ।<!प्रादिभ्यो धातुजस्य वाच्यो वा चोत्तरपदलोपः !> (वार्तिकम्) ॥ प्रपतितपर्णः प्रपर्णः ।<!नञोऽस्त्यर्थानां वाच्यो वा चोत्तरपदलोपः !> (वार्तिकम्) ॥ अविद्यमानपुत्रः अपुत्रः । <!अव्ययानां च !> (वार्तिकम्) ॥ उच्चैर्मुखः ॥ <!सप्तम्युपमानपूर्वपदस्योत्तरपदलोपश्च !> (वार्तिकम्) ॥ सप्तम्यन्तमुपमानं च पूर्वपदं यस्य तस्य पदान्तरेण समास उत्तरपदलोपश्च भवतीत्यर्थः । कण्ठेस्थः कालो यस्य स कण्ठेकालः । उष्ट्रमुखमिव मुखं यस्य स उष्ट्रमुखः ॥ <!सङ्घातविकारषष्ठ्यश्चोत्तरपदलोपश्च !> (वार्तिकम्) ॥ केशानां सङ्घातश्चूडा यस्य स केशचूडः । सुवर्णस्य विकारः अलङ्कारो यस्य स सुवर्णालङ्कारः ॥ <!अस्तिक्षीरादयश्च !> (वार्तिकम्) ॥ अस्तीति विभक्तिप्रतिरूपकमव्ययम् । अस्तिक्षीरा गौः ॥