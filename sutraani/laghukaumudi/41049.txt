एषामानुगागमः स्यात् ङीष् च। इन्द्रस्य स्त्री - इन्द्राणी। वरुणानी। भवानी। शर्वाणी। रुद्राणी। मृडानी। <<हिमारण्ययोर्महत्त्वे>> (वार्त्तिकम्) । महद्धिमं हिमानी। महदरण्यमरण्यानी। <<यवाद्दोषे>> (वार्त्तिकम्) । दुष्टो यवो यवानी। <<यवनाल्लिप्याम्>> (वार्त्तिकम्) । यवनानां लिपिर्यवनानी। <<मातुलोपाध्याययोरानुग्वा>> (वार्त्तिकम्) । मातुलानी, मातुली। उपाध्यायानी, उपाध्यायी। <<आचार्यादणत्वं च>> (वार्त्तिकम्)। आचार्यस्य स्त्री आचार्यानी। <<अर्यक्षत्रियाभ्यां वा स्वार्थे>> (वार्त्तिकम्) । अर्याणी, अर्या। क्षत्रियाणी, क्षत्रिया॥