अवर्णादेजाद्योरेत्येधत्योरूठि च परे वृद्धिरेकादेशः स्यात्। उपैति। उपैधते। प्रष्ठौहः। एजाद्योः किम्? उपेतः। मा भवान्प्रेदिधत्। <<अक्षादूहिन्यामुपसंख्यानम्>>  (वार्त्तिकम्) । अक्षौहिणी सेना। <<प्रादूहोढोढ्येषैष्येषु>> (वार्त्तिकम्)। प्रौहः। प्रौढः। प्रौढिः। प्रैषः। प्रैष्यः। <<ऋते च तृतीयासमासे>>  (वार्त्तिकम्)। सुखेन ऋतः सुखार्तः। तृतीयेति किम्? परमर्तः। <<प्रवत्सतरकम्बलवसनार्णदशानामृणे>> (वार्त्तिकम्) । प्रार्णम्, वत्सतरार्णम्, इत्यादि॥