सूत्रे द्विवचनोपपत्तये मध्यमपदलोपिसमासं दर्शयति-<w>आकारसहित इति</w> । अत एव 'वेलास्वि'ति निर्देश उपपद्यते । समाहारद्वन्द्वे तु टच्प्रसङ्गः, अज्झलिति समाहारद्वन्द्वं कृत्वा आपदेन द्वन्द्वे तु अज्भिरप्याकारस्य सावर्ण्यं न स्यादिति भावः । अत एव भाष्ये प्रयत्नभेदेनैषां सावर्ण्याभावः साधितः । एतेषु परेष्विति । इदमुपलक्षणम्- 'एतेषु विद्यमानस्ये'त्यपि बोद्ध्यम्, तेन हकारादीनामकारादिषु परतो दीर्घादिसङ्ग्रहः । <w>अच्त्वं स्यादिति</w> । अच्पदबोद्ध्यत्वं स्यादित्यर्थः । इदं <hl>प्रत्याहारघटकेष्वपि ग्राहकशास्त्रप्रवृत्तिः</hl> इति मते व्यक्तिपक्षे च बोध्यम् ।