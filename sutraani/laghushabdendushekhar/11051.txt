<w>उरण्</w> । "उ: स्थाने" इति <<षष्ठी स्थानेयोगा>> [[१.१.४९]] इति परिभाषया लब्धम्, <<उदात्तस्वरितयोर्यणः स्वरितोऽनुदात्तस्य>> [[८.२.४]] इतिवत् । <<स्थानेऽन्तरतमः>> [[१.१.५०]] इत्यतः स्थानेग्रहणमनुर्त्तते, तस्य लक्षणया प्रसङ्गावस्थायामित्यर्थस्तदाह - <w>रपरः सन्नेवेति</w> । रपर इत्यवयववाचिना परशब्देन षष्ठ्यर्थे बहुव्रीहिः, तेनास्यावयवत्वात् "यदागमा" (<ऽ यदागमास्तद्गुणीभूतास्तद्ग्रहणेन गृह्यन्ते ऽ> <{PB११}>) इति न्यायेन विशिष्टस्य गुणवृद्धित्वेन <hl>ऋकारस्य गुणवृद्धी अरारावेव</hl> इति नियमोपपत्तिः । अत एव <<रदाभ्यां निष्ठातो नः पूर्वस्य च दः>> [[८.२.४२]] इति सूत्रे <<थलि च सेटि>> [[६.४.१२१]] इति सूत्रे च भाष्ये <hl>गुणो भवति वृद्धिर्भवतीति रेफशिरा गुणवृद्धिसञ्ज्ञकोऽभिनिर्वर्त्तते</hl> इत्युक्तम् । <hl>उ: स्थानेऽण् प्रसज्यमान एव रपरो भवति, पूर्वभक्तश्च रेफ इत्यर्थ</hl> इति कैयटः । अवयवत्वं वाचनिकमेव तत्सादृश्यबोधनपर्यवसायि । अन्यथा वर्णस्य वर्णान्तरावयवत्वं <<हलन्ताच्च>> [[१.२.१०]] इति सूत्रभाष्योक्तरीत्याऽसङ्गतं स्यात् । पञ्चम्यर्थे बहुव्रीहिणाऽनवयवत्वे तु गुणवृद्धिशब्देनाकारादेरेव रेफपरस्यैतदेकवाक्यतया विधानं स्यात् । गुणत्वादिकन्त्वकारादिनिष्ठमेव स्यात् इत्युक्तनियमानुपपत्तिः । अत एव <qt>वव्रे</qt> इत्यादौ <<हलादिः शेषः>> [[७.४.६०]] सिद्धिः अभ्यासावयवस्यैवानादेस्तेन निवृत्तेः । एतेनाणमनूद्य रपरत्वं विधीयते इति परास्तम् । उक्तनियमानुपपत्तेः । अत्र पक्षे क्व रपरत्वं क्व लपरत्वमिति व्यवस्थाऽनुपपत्तिस्तु न । रेफवत्स्थानिकस्य रेफपरत्वं, लकारवत्स्थानिकस्य लपरत्वमिति व्यवस्थासम्भवात् । <w>तत्रान्तरतम्यादिति</w> । स्थानत इति भावः । रेफादिद्वाराऽऽदेशस्यापि मूर्धादिस्थानत्वात् । तत्र तत्राऽऽदेशानेव रलपरांश्चोच्चार्येदं सूत्रं न कार्यमिति तु न वाच्यम् । <<आप्ज्ञप्यृधामीत्>> [[७.४.५५]], <<भृञामित्>> [[७.४.७६]] इत्यादौ दोषापत्तेः । अत्राण् पूर्वेणैव <qt>प्रशास्तॄणाम्</qt> इति निर्देशात् । वस्तुतो रप्रत्याहाराभावेन रपर इत्यस्य स्थान र्लपर इति पठनीयमिति <hl>लपरत्वं वक्ष्यामि</hl> इति तुल्यास्यसूत्रभाष्याल्लभ्यते ॥