<<अलोऽन्त्यस्य>> [[1.1.52]] । षष्ठी स्थाने इत्यनुवर्त्तते; तदाह - <w>षष्ठी</w> इत्यादि । स्थाने विधीयमानः स्थानषष्ठीनिर्दिष्टान्त्यस्येत्यर्थः । <w>स्थान</w> इत्यादि किम्? इट् तृच ऋकारात्पूर्वो मा भूदिति । अन्त्यस्येति साहचर्यादल इति षष्ठ्यन्तम्, अन्त्यस्याल इत्यर्थः । <w>अल</w> इति किम्? पदस्येति विधीयमानं <<वसुस्रंसु>> [[8.2.72]] इति दत्वं <qt>स्वनडुद्ध्याम्</qt> इत्यादावन्त्यस्य पदस्य मा भूत् । स्थाने विधीयमान इति प्रत्यासत्तिलब्धम् । एवञ्चाल एवेति अन्त्यस्यैवेति नियमद्वयमत्र । अल्समुदायबोधकपदोत्तरं स्थानषष्ठी अस्या लिङ्गम् । अत एव <<इतोऽत्>> [[7.1.86]] इत्यादौ नास्याः प्रवृत्तिः । पथ्यादी नामित्यस्यावयवषष्ठीत्वात्, इत इत्यस्याल्समुदायोत्तरत्वाभावाच्च ।