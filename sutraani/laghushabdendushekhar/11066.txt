<<तस्मिन्निति निर्दिष्टे पूर्वस्य>> [[1.1.66]] । अत्र <qt>तस्मिन्</qt> इति उत्तरत्र <qt>तस्मात्</qt> इति सप्तम्यन्तपदपञ्चम्यन्तपदार्थकः स्वतन्त्रस्य सर्वनाम्नो निर्देशो व्याख्यानात्, बहु लक्ष्यसंस्कारानुरोधाच्च । न तु तत्तत्पदपरम् । अन्यथा <<तस्मिन्नणि च>> [[4.3.2]],  <<तस्मान्नुडचि>> [[6.3.74]], <<तस्माच्छसो न>> [[6.1.103]] इत्यत्रैव प्रवर्त्तेयाताम् । सप्तमी तु सप्तम्यन्तानामेव तच्छब्दार्थत्वमिति बोधनाय, निर्दिष्टे इत्यनेन सामानाधिकरण्याय च । इति शब्दः पुनस्तस्य तदर्थपरत्वं बोधयति । निःशब्दो नैरन्तर्ये दिशिरुच्चारणे । एवञ्च सप्तम्यन्तार्थेऽव्यवहितोच्चारिते उपश्लिष्टस्य पूर्वस्य कार्यमिति वाच्योऽर्थः । एवञ्चैतत्परिभाषाद्वयोपस्थितौ सप्तम्यन्तपदस्य पञ्चम्यन्तपदस्य चार्थो लिङ्गम् ।
अत्र सूत्रे उपश्लिष्टपदाध्याहारेण निर्दिष्टे इति औपश्लेषिकेऽधिकरणे सप्तम्येवोचिता, <<उपपदविभक्तेः..>> इति न्यायात् । न तु सतिसप्तमीति <<तत्र च दीयते>> [[5.1.96]] इति सूत्रे कैयटे स्पष्टम् । <<स्नुक्रमोः..>> [[7.2.36]] इति सूत्रे च कैयट आह- <hl>तस्मिन्निति परिभाषायां सत्यां सत्सप्तम्या श्रयणमशक्यम्</hl> इति । उपश्लेषः समीपवृत्तित्वं तच्च वर्णयोबद्धं द्रष्टव्यम्। एवं <<इको यणचि>> [[6.1.77]] इत्यादावपीयमेवेति <<संहितायाम्>> [[6.1.72]] इति सूत्रे भाष्ये । तत्रोपश्लेषः पूर्वस्येव परस्याव्यवहितस्येव व्यवहितस्य चेति पूर्वस्यै वेति नियमार्थमिदमव्यवहितस्यैवेति च । अत एव लक्ष्यानुसारात् क्वचित्सतीत्यध्याहारात् सत्सप्तम्याश्रयणे नास्याः प्रवृत्तिरिति <<श्नान्नलोप>> [[6.4.23]] इत्यत्र भाष्ये उक्तम् । अत एव <<कर्तृकर्मणोः कृति>> [[2.3.65]] इत्यत्र नास्याः प्रवृत्तिः, कृति सति प्रत्यासत्त्या तत्प्रकृत्यर्थः कर्तृकर्मणोः षष्ठीति तदर्थात् ।