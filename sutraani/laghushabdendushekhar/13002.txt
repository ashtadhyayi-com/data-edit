ननु शास्त्रेऽनुनासिकोच्चारणाभावात्तत्त्वज्ञानं दुर्लभमत आह — <w>प्रतिज्ञेति</w> । प्रतिज्ञाविषयानुनासिक्यवन्त इत्यर्थः । <hl>पाणिनीया</hl> इत्यस्य पाणिनिप्रभृतिप्रोक्ता वर्णा इत्यर्थः । प्रतिज्ञा चायमेवमिति कथनं, वर्णानां तत्त्वज्ञापको व्यवहारश्च, ताभ्यां तज्ज्ञानं सुलभमिति भावः । प्रतिज्ञातारश्च प्रत्यासत्त्यैतच्छास्त्रकर्तार एवेति दिक् ।
<w>निर्देशादिति</w> । तेषां तत्र ग्रहणे हि नासिकादौ यणापत्तिरिति भावः । न चेत्त्वविधिसामर्थ्याद्यणभावः सिद्धः । तस्यापि प्रत्याहारेष्वनुबन्धाग्रहणज्ञापनद्वारैव यणभावकल्पकत्वौचित्यात् । साक्षाच्छास्त्रबाधककल्पनापेक्षयाऽस्यार्थस्यौचित्यात् । <w>निर्देशादि</w>त्यस्य - <hl>तन्मूलभूतेत्त्वविधानसामर्थ्यादित्यर्थ</hl> इति तात्पर्यम् । आदिना - तृषिमृषिकृषेरेकः पूर्वेत्यादिसङ्ग्रहः । 
ननु <!प्रत्याहारेऽनुबन्धानां कथमज्ग्रहणेषु न!> इति वार्तिके प्रत्याहारशब्दस्य वर्णसमाम्नाये प्रसिद्धेः <hl>प्रत्याहारेष्वितामि</hl>त्यनुपपन्नमत आह — <w>आदिरन्त्येनेतीति</w> । वार्तिके तादर्थ्यात्ताच्छब्द्यमिति भावः ।