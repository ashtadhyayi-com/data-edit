<w>स्यादिति</w> । कार्यशब्दवादे इदम् । <w>संहितायां विषये इति</w> । कार्यिनिमित्तयोः संहितायां विषयभूतायामित्यर्थः । <w>स्थानत इति</w> । इदं यथासंख्यसूत्रे भाष्ये स्पष्टम् । <hl>जातिपक्षे यथासंख्येनापि निर्वाह इति</hl> <<स्थानेऽन्तरतमः>> [[१.१.५०]] सूत्रे भाष्ये स्पष्टम् । अनु नासिकस्थानेऽपि निरनुनासिक एव, विधीयमानत्वेन सवर्णाग्राहकत्वात् । गुणाभेदकत्वपक्षोऽपि न विधेयाण्विषये। दीर्घादीनामिगादिपदैरुपस्थितये प्रत्याहारेषु जातिपक्ष एव इति <<अणुदित् सवर्णस्य चाप्रत्ययः>> [[१.१.६९]] सूत्रे भाष्ये स्पष्टम् । अत एव सर्वतकारादीनां झल्त्वादिसिद्धिः <qt>ल्वादय</qt> इत्यादिनिर्देशादयश्च जात्याश्रयणे मानमिति दिक् । व्याकरणस्य साध्वनुशासनत्वन्तु शब्दनित्यतापक्षे शब्दानां सिद्धत्वेन शास्त्रवैयर्थ्यापत्त्या <hl>मृजिप्रसङ्गे मार्जिः साधुर्भवति</hl> इत्यादिवृद्धिसञ्ज्ञासूत्रस्थभाष्यप्रामाण्येन <hl>यदिह परिनिष्ठितत्वेन ज्ञाप्यन्तत्साधु</hl> इत्यर्थापत्तिकल्प्यवाक्येन  बोद्ध्यम् । कार्यशब्दवादे तु पूर्वभाष्योन्नीतानादितात्पर्यवशात् तत्कल्पनं बोध्यम् । एतेन स्थानत आन्तर्यादितिकथनेन स्थानप्रमाणोभयान्तरतमे ह्रस्वेकारे चरितार्थो यण् दीर्घे कथं स्यादित्यपास्तम् । स्थानत आन्तर्यस्य सर्वतो बलवत्त्वात् <hl>स्थानेऽन्तरतमे</hl> इति सप्तम्यन्तपाठस्य चैतद्दूषणेनैव भाष्ये दूषितत्वादिति भावः ॥