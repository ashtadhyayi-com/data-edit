<w>वान्तो</w> । <<येन विधिस्तदन्तस्य>> [[१.१.७२]] इत्यस्यापवादभूतया <<तस्मान्नुडचि>> [[६.३.७४]] इत्याद्यर्थमावश्यिकया वाचनिकया <!यस्मिन्विधिस्तदादावल्ग्रहणे!> (वा० [[१.१.७२]]) इति वार्त्तिककृदुक्तपरिभाषया लब्धमर्थमाह - <w>यकारादाविति</w> । <w>ओदौतोरिति</w> । <hl>ओदौतोरिति वक्तव्यम्</hl> इति वार्त्तिकमूलाद् व्याख्या नादिति भावः । <hl>पूर्वसूत्रे वान्तौ प्रति तयोरेव स्थानित्वनिर्णयात्</hl> इति स्थानेऽन्तरतमसूत्रस्थकैयटोक्तं तु न युक्तम् । वान्तज्ञानाय सूत्रपर्यालोचनस्याऽऽवश्यकत्वेऽपि तद्वाक्यार्थपर्यालोचने मानाभावात् । यथासङ्ख्यसूत्रसहकारेण बोधोत्तरं तयोस्तत्त्वनिर्णयात् । अन्तरतमपरिभाषया निर्वाहे तु लक्ष्यपर्यालोचनकाले तन्निर्णयः । अत एव <hl>पूर्वसूत्रे स्थानिविशेषलाभो यथासङ्ख्यसम्बन्धादिह तु निमित्ताभावाल्लाभाभाव:</hl> इति षष्ठे प्रकृतसूत्रे कैयटः । <w>गव्यमिति</w> । भत्वाद्वलोपो न। यीति किम् ? <qt>गोभ्याम्</qt> । प्रत्यये किम् ? <qt>गोयानम्</qt> । ननुः <qt>गव्यूति:</qt> इत्यत्र वस्य <<लोपः शाकल्यस्य>> [[८.३.१९]], <<हलि सर्वेषाम्>> [[८.३.२२]] इति वा लोपः स्यादत आह - <w>वान्त इत्यत्रेति</w> । न च विशेषविहितेन कार्यित्वेन लोपे वस्य निमित्तत्वबाध इति वाच्यम् । निमित्तत्वानाक्रान्ते विषये कार्यित्वस्य चारितार्थ्यात् । तक्रकौण्डिन्यन्यायश्चानवकाशविषयो विधेयविषयश्चेति स्पष्टं <<तद्धितेष्वचामादेः>> [[७.२.११७]] इति सूत्रे यङ्विधायके च भाष्ये । अन्त्ये <hl>उत्तरयोर्विग्रहेण विशेषासम्प्रत्ययान्नित्यग्रहणानर्थक्यं, क्रियासमभिहारे च नैतेभ्यो यङा भवितव्यम्</hl> इति भाष्ये चेन विशेषासम्प्रत्ययादित्यनुकृष्यते । अन्यथा तक्रकौण्डिन्यन्यायेन सिद्धे विशेषासम्प्रत्ययादित्यनुकर्षकचकारवैयर्थ्यापत्तिः । निरूपयिष्यते चेदं यङन्ते । तस्य च वार्त्तिकेऽनुवृत्त्या यूतौ श्रूयमाणवकारान्त आदेश इत्यर्थः । सूत्रे तु न फलं, गव्यादौ भत्वेन वान्तस्य पदत्वाभावात्, लव्ये स्वत एव तदभावात् लोपाप्राप्तेः । गोशब्दादिभ्यः क्यजादावपि <<न: क्ये>> [[१.४.१५]] इति नियमेन पूर्वस्य पदत्वाभावात् । एवन्तर्हि वार्त्तिके एव प्रश्लेष उचित इत्याशयेनाह – <w>छकाराद्वेति</w> । <<लोपो व्योर्वलि>> [[६.१.६६]] इति सूत्रे  वकारप्रत्याख्यानं तु लौकिकोदाहरणाभावेन तदर्थतया बोद्ध्यम् । अत एव <<इको गुणवृद्धी>> [[१.१.३]] इति सूत्रे <<अतो ल्रान्तस्य>> [[७.२.२]] इत्यत्र <hl>लुप्तनिर्दिष्टो वकार</hl> इत्युक्तं भाष्ये । शास्त्रीयसौत्रप्रयोगार्थं तदिति तदाशयः । न चैवं <qt>विष्णवे</qt> इत्यादौ <<तस्य लोप:>> [[१.३.९]] इति दुर्वारं <qt>गव्यूतौ</qt> उच्चारणस्य चारितार्थ्यादिति वाच्यम् । <!गवि च युक्ते!> (वा० [[६.३.४६]]) इत्यादिनिर्देशैर्वारणात् । परे तु सा पूर्वपक्ष्युक्तिरिति न वकारप्रश्लेषो लोपेनोचितः । किञ्च छन्दसि सर्वविधीनां व्यवस्थितत्वान्न वलोपप्रसक्तिस्तत्रत्ये गव्यूतौ । अध्वपरिमाणेऽपि संज्ञाशब्दोऽयम्, तत्र सञ्ज्ञात्वभङ्गापत्तेर्न वलोपः । यथा <qt>रघुनाथ</qt> इति संज्ञाशब्दे नित्यस्यापि णत्वस्याभावः । सर्वनामशब्दे णत्वाऽऽशङ्का तु तस्य सञ्ज्ञिविशेषे आधुनिकविनियोगात् शास्त्रानुसारिशब्दस्यैव विनियोग उचित इत्यभिप्रायेण । निरूपितञ्चैतत्सर्वादिनीतिसूत्रे भाष्यप्रदीपोद्घोते इत्याहुः । निरूपयिष्यते चेदं <<पूर्वपदात् संज्ञायामगः>> [[८.४.३]] इति सूत्रे ॥