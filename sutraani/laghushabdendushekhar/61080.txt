<w>धातोस्त</w> । धातोरित्यस्याभावे प्रातिपदिकमात्रविषयो नियमः स्यात् । तथा च <qt>गव्यम्</qt> इत्यत्र न स्यात् । <qt>ओयते</qt> इत्यत्र च स्यात् । तदभावे सामान्यतो नियमापादनन्तु योगविभागैवकारवैयर्थ्यापत्तेरयुक्तम्। <hl>तन्निमित्तस्य चेद्धातोरेव</hl> इति नियमे बाभ्रव्यासिद्धेस्तद्वारणायैवकारः । <w>लाव्यमित्यादि</w> । अत्र गुणवृद्ध्योर्यण्ण्यन्निमित्तकत्वेनैचो यादिप्रत्ययनिमित्तकता । <w>तन्निमित्तस्येति किमिति</w> । सूत्रमेव किमर्थमिति प्रश्नः । <w>ओयत इति</w> । वेञः कर्मणि लटि यकि यजादित्वात्सम्प्रसारणे <<अकृत्सार्वधातुकयोर्दीर्घः>> [[७.४.२५]] इति दीर्घे आङा सहाऽऽद्गुणः । <<न धातुलोप आर्धधातुके>> [[१.१.४]] सूत्रभाष्यरीत्या बहिर्भूतधातूपसर्गकार्यस्य बहिरङ्गत्वाद्वान्तादेशे गुणोऽसिद्ध इत्यरुचेराह – <w>औयतेति</w> । तस्मादेव कर्मणि लङि आडागमे वृद्धिः । शेषं पूर्ववत् ॥