<w>एत्येध</w> । ऊठ् अत्रादेश एव, व्याख्यानात् । एचीति नोठो विशेषणमूठस्तत्त्वासम्भवात् । "एत्येधत्योः" इति योगं विभज्य तयोरेवैचीति विशेषणस्य भाष्ये कृतत्वाच्च तदाह – <w>एजाद्योरिति</w> । एतिरत्रेणेव प्रसिद्धत्वात् । उपैति इत्यादौ <<वृद्धिरेचि>> [[६.१.८८]] इत्यनेन गतार्थत्वमाशङ्क्याह - <w>पररूपगुणेति</w> । एत्येधत्योरेङि पररूपस्योठि चाऽऽद्गुणस्येति विवेकः । उपेधत इति । अत्र न सर्वादेशः । एत्येधत्याद्यवयवेऽचीत्येवं क्रमेण सूत्राणामर्थात् । अयमेवार्थ इति प्रत्ययलक्षणसूत्रस्थभाष्यस्वरसः । <qt>वृक्षे शाखा</qt> इतिवत् एत्येधत्यूठ्स्विति सप्तमी बोध्या । <w>प्रष्ठौह इति</w> । प्रष्ठं वहतीत्यर्थे वहेर्ण्वौ ततः शस्यूठि सम्प्रसारणे पूर्वरूपेऽनेन वृद्धिः । <w>प्रेदिधदिति</w> । परे तु <!इणीकारादौ प्रतिषेधः!> इति वार्त्तिके एधत्यनुपादानात् "न त्वेधतेरव्यभिचारात्" इति वृत्तेश्चास्यानभिधानमेव । <hl>एत्येधत्योरेचीति विशेषणम्</hl> इति भाष्यस्यैधत्यंशे सम्भवमात्रेणोपरञ्जकतया विशेषणमित्याशय इत्याहुः । <qt>उपैधयते</qt> इत्यादावपि वृद्धिर्भवत्येव, प्रकृतिभागस्यैध्रूपत्वात् । किञ्च एत्येधत्यवयवेऽचीत्यर्थः प्रत्ययलक्षणसूत्रभाष्यसम्मत इति अत्र न दोषः । <w>पुरस्तादिति</w> । << पुरस्तादपवादा अनन्तरान्विधीन्बाधन्ते नोत्तरान् >> <{PB६०}> इति न्यायः । अवश्यं स्वपरस्मिन्बाधनीये भेदेनापेक्षायां प्रथमोपस्थितबाधेनाऽऽकाङ्क्षानिवृत्तिर्हि तद्बीजम् । <w>असाधुरेवेति</w> । आङिणोरेकादेशस्य पूर्वान्ततयाऽऽङि पररूपेण बाधादिति भावः । <w>अर्थवद्ग्रहणे इति</w> । अस्या बीजं स्वं रूपमिति सूत्रे उक्तम् । पररूपे प्राप्ते इति । <hl>पूर्वं धातुः साधनेन युज्यते</hl> इति सिद्धान्तादिति भावः ॥