<w>सुब्धाताविति</w> । सुबन्तप्रकृतिके धातावित्यर्थः । तुल्यास्यसूत्रे (<<तुल्यास्यप्रयत्नं सवर्णम्>> [[१.१.९]])  <qt>उपार्कारीयति</qt> इत्यादेरेतदुदाहरणत्वस्य भाष्ये उक्तत्वात् । शास्त्रे सुबन्तस्य धातुप्रकृतित्वेनोक्ततया तत्प्रकृतिके इति व्याख्यानमेवोचितम् । ऋषभस्य समीपमुपर्षभं तदिच्छति <qt>उपर्षभीयति</qt> इत्यत्र तु न वृद्धिः, उपेत्यस्यानुपसर्गत्वात् । अत्रापि धाता वित्यनुवर्त्य वाक्यभेदेन व्याख्येयम् । तेन सुब्धातावपि न प्रकृतिभावः । <w>प्रार्षभीयतीति</w> । अत्र <<शरोऽचि>> [[८.४.४९]] इत्यस्यानुपन्यासेन व्यञ्जनात्परस्यैकस्यानेकस्य वोच्चारणे विशेषाभावेन <<अचो रहाभ्यां द्वे>> [[८.४.४६]] इत्यस्य तन्निषेधस्य चानावश्यकता सूचिता ॥