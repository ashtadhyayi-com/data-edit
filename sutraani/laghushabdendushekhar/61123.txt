<w>अवङ्</w> । स्फोटोऽयनं यस्य सः, स्फोटप्रतिपादक इत्यर्थः । "स्फौटायनस्य" इतिपाठे नडादित्वं कल्प्यम् । स्फोटायनोऽवङः स्मर्त्ताऽन्यस्तु तद भावस्येति स्मृत्यन्तरानुसन्धानद्वारेणात्र विकल्पो बोद्ध्यः । <w>निवृत्तमिति</w> । अत एव <hl>इन्द्रे इति सामर्थ्यान्नित्यम्</hl> इति भाष्यादावुक्तम् । <w>गवाग्रमिति</w> । सन्निपातपरिभाषया अनित्यत्वाद्दीर्घ इति बोद्ध्यम् । <w>व्यवस्थितेति</w> । <hl>देवत्रातो गलो ग्राह इतियोगे च सद्विधिः । मिथस्ते न विभाष्यन्ते गवाक्षः संशितव्रतः ।।</hl> । तेन प्राण्यवयवे नेति <<शाश्छोरन्यतरस्याम्>> [[७.४.४१]] इति सूत्रे भाष्ये स्पष्टम् । <<अग्नीत्प्रेषणे परस्य च>> [[८.२.९२]] इति सूत्रे <qt>अग्नीदग्नीन्विहर</qt> इत्यत्र एतद्व्यावृत्त्यर्थं वार्त्तिककृद्बहुलग्रहणघटितं न्यासं कृतवान् । तत्प्रत्याख्यानाय भाष्ये कृतेन <hl>विभाषा</hl> इति योगविभागेन विभाषेत्यस्य व्यवस्थितविभाषात्वं ध्वनितम् । तथा <<अजेर्व्यघञपो:>> [[२.४.५६]] इति च व्यवस्थितविभाषेति <hl>अजेर्वी</hl> इति सूत्रे भाष्ये स्पष्टम् । न च व्यवस्थितविभाषयेन्द्रे नित्याऽवङि सिद्धे <<इन्द्रे च>> [[६.१.१२४]] इति व्यर्थमिति वाच्यम् । भाष्योक्तातिरिक्तव्यवस्थितविभाषाणामप्रामाणिकत्वज्ञापनार्थं तत्सत्त्वादित्याहुः ॥