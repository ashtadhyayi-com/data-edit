<w>इति पक्षे इति</w> । विनिगमनाविरहादिति भावः । द्वित्वस्य त्रैपादिकत्वात्तत्र न यणो बहिरङ्गासिद्धत्वम् । अत एव <qt>दद्ध्यत्र</qt> इति भाष्ये उदाहृतम् । <w>धकारयकारयोरिति</w> । तेन विसर्गादिद्वित्वेनाधिक्येऽपि न क्षतिः । <w>द्विधमिति</w> । द्विधत्वं प्रक्रियायां बोद्ध्यम् । <hl>एकस्या आकृतेश्चरितः प्रयोगो न द्वितीयस्यास्तृतीयस्याश्च भविष्यति</hl> इति <<कृञ्चानुप्रयुज्यते लिटि>> [[३.१.४०]] इति सूत्रभाष्योक्तन्यायेनैकस्य द्वित्वे परस्य तदभावोऽनुचित इति न वाच्यम् । सार्थकानेकविषये तन्न्यायाङ्गीकारात् । यत्रान्याकृतिकरणे भिन्नार्थत्वसम्भावना तद्विषयत्वाच्च । <<हलो यमां यमि लोपः>> [[८.४.६४]] इति लोपे द्वित्वाभावे चैकधमेव रूपम् ॥