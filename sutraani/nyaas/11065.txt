अलोऽन्त्यादितिसमानाधिकरणे पञ्चम्यौ। `धात्वादौ वर्णसमुदाये`इति। ननु च नेह वर्णसमुदाय ग्रहणमस्ति, नापि तत् प्रकृतम्। तत् कथमेषोऽर्थो लभ्यते? अन्त्यग्रहणात्, समुदायस्यैवान्त्योऽल् भवति, न केवलः। तस्मादन्त्यग्रहणादेषोऽर्थो लभ्यते।`अलेव` इति।एवकारकरणादेवाल्समुदायो व्यवच्छिद्यते। ननु च नेह द्वितीय-मल्ग्रहणमस्ति, तदल्सुमुदायस्याप्येषा संज्ञा कसमान्न भवति? लोकतश्च। लोकेह्रमीषां बाहृणानामन्त्यात् पूर्व आनीयतामित्युक्तएक एवान्त्यात् पूर्व आनीयते, न समुदायः। एवमप्यल एव व्यवहितस्य कस्मादेषा संज्ञा न भवति? व्यहितेऽपि पूर्वशब्दो वर्तत एव। अत एव लौकिकाद् दृष्टान्तात् -  लोके ह्रन्त्यात् पूर्वमानयेत्युक्ते न कश्चिद् व्यवहितमानयति, अपि त्वननतरमेव। यदि ह्रल एवैषा संज्ञा, नाल्समुदायस्य, <<ऋतश्च संयोगादेर्गुणः>> [[7.4.10]]  इत्यत्र यद् वक्ष्यति -  `संयोगादिगुणविधाने संयोगोपधग्रहणं कर्तव्यम्` इति, तद्व्याहन्यते; न ह्रल एवोपधासंज्ञायामनेकानन्तरहल्समुदायात्मनः संयोगस्योपधात्वमुपपद्यते। संयोगावयवस्योपधात्वादवयवधर्मेण समुदायस्य तथा व्यपदेश इत्यविरोधः। भवति ह्रवयवधर्मेण समुदायस्य तथा व्यपदेशः, यथा -  आढमिदं नगरमिति।अथ वा- संयोगस्याल्पूर्वत्वोपलक्षणार्थं तत्रोपधाग्रहणं द्रष्टव्यम्। अकार इत्यादीनि रूपोदाहरणानि। कार्यं त्वकारस्योपधासंज्ञायां पाचकः, पाठक इत्यत्र <<अत उपधायाः>> [[7.2.116]]  इति वृद्धिः। इकारऌकारयोस्तु भेदकः, छेदकः, वर्तकः वद्र्धक इति। अत्र `पुगन्तलघूपधस्य`  [[7.3.86]]  इति गुणः।`शिष्टः` इति। `शासु अनुशिष्टौ` (धातुपाठः-1075), निष्ठा, `शास इदङ हलोः`  [[6.4.34]]  इति उपधाया इत्त्वम्। तत्र हि `अनिदिताम्`  [[6.4.24]]  इत्यादेः सुत्रादुपधाग्रहणमनुवर्तते। `शासिवसि`  [[8.3.60]]  इत्यादिना षत्वम्। `समुदायात्` इत्यादि। अकारसकारसमुदायात्। पूर्वस्य शकारस्योपधासंज्ञा मा भूदित्यर्थः। यदि हि स्यात्,तस्यैवेत्त्वं स्यात्॥