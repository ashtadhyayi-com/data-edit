क्त्वाप्रत्ययश्च <<न क्त्वा सेट्>> [[1.2.18]]  इति कित्त्वे प्रतिषिद्धे सनोऽप्यकित्वे स्वभावत एव व्यवस्थित उभयत्रेदं विधिमुखेनैव प्रवर्तत इतिपक्षे कित्त्वं भवतीति।`{दिद्युतिषते`  -  काशिका,पदमंजरी च} विदद्युतिषते` इति। `द्युतिस्वाप्योः संप्रासरणम्`  [[7.4.67]]  इत्यभ्यासस्य संप्रासरणम्। `एषिषिषति` इति। `इषु इच्छायाम्` (धातुपाठः-1351), इडागमे कृते <<अजादेर्द्वितीयस्य>> [[6.1.2]]  इति द्वितीयस्यैकाचो द्विर्वचनम्। `बुभुक्षते` इति। <<हलन्ताच्च>> [[1.2.10]]  इति नित्यं कित्त्वं भवति। लाघवार्थम् `इणुपधात्` इति वाच्ये, इण्ग्रहणानि सर्वाणि परेम णकारेणेति ज्ञापनार्थं `व्युपधात्` इत्युक्तम्। तेन `लण्` इत्यत्र यदुक्तम् -  `इण्ग्रहणानि सर्वाणि परेण णकारेण` इति तदुपपन्नं भवति॥