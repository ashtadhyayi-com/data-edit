अन्ववसर्ग इत्यस्य विवरणं मार्दवमिति। शैथिल्यमित्यर्थः। मृदुतेत्यस्य विवरणं स्निग्धतेति। उरुतेत्यस्यापि महत्तेति। महत्त्वादेव कण्ठविवरस्य पुनः शीघ्रं वायुर्निष्क्रामन् गलावयवान्न शोषयतीति। अतः स्वरस्य स्निग्धता भवति। त्व-सम-सिम-नेमेत्यनुच्चानीति सर्वादिष्वेव पठन्ते। अनुच्चानि अनुच्चानि अनुदात्तानीत्यर्थः। `नमस्ते रुद्र` इत्यादि। तेशब्दः `तेमयावेकवचने`  [[8.1.22]]  इति <<अनुदात्तं सर्वमपादादौ>> [[8.1.18]]  इत्यधिकारादनुदात्तः। रुद्रादयोऽपि <<आमन्त्रितस्य च>> [[8.1.19]]  इत्यनेनाष्टमिकेन सर्वेऽनुदात्ता भवन्तीति।