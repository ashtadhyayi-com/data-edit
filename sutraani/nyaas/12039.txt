`अनुदात्तानाम्` इति जातौ बहुवचनम्। तेन द्वयोरपि भवति। `इममित्यन्तोदात्तम्` इति। इदंशब्दस्य कमिप्रत्ययान्तत्वात् प्रत्ययस्वरेणान्तोदात्त्त्वम्, तस्य त्यदात्यत्वे <<अतो गुणे>> [[6.1.97]]  पररूपत्वे तस्याप्येकादेश  [[8.2.5]]  उदात्तेनोदात्तत्वात्। `विधिकल एव` इति। <<तेमयावेकवचनस्य>> [[8.1.22]]  इति विधिकाल एव निघातविधानात्। `सर्व एत आमन्त्रितनिघातेनानुदात्ताः` इति। यद्यपि ``आमन्त्रितं पूर्वमविद्यमानवत्`  [[8.1.72]]  इति, तथापि मेशब्दापेक्षया सर्वेषां निघातापत्तेः। `प्रथमामन्त्रितमाद्युदात्तम्` इति। <<आमन्त्रितस्य च>> [[8.1.19]]  इति षाष्ठिकेन। `तस्य द्वितीयमक्षरं स्वरितम्` इति। <<उदात्तादनुदात्तस्य स्वरितः>> [[8.4.66]]  इति। `ततः परेषामनुदात्तानाम्` इति। <<नामन्त्रिते समानाधिकरणे सामान्यवचनम्>> [[8.1.73]]  इत्यविद्यमानत्वस्य प्रतिषेधे सति माणवकात् परयोः <<आमन्त्रितस्य च>> [[8.1.19]]  इति निघातविधानात् परेऽनुदात्ताः। `अवग्रहे मा भूत` इति। अवग्रहः = असंहितापाठः। ननु च स्वरितादिति पञ्चमी, तेन <<तस्मादित्युत्तरस्य>> [[1.1.67]]  इत्यत्र निर्दिष्टग्रहणस्यानन्तरर्यार्थकत्वादवग्रहे प्राप्तिरेव नास्ति, यथैव हि वर्णो व्यवधायकस्तथा कालोऽपि, तत् किं संहिताग्रहणम्? पञ्चमीनिर्देशकालो न व्यवधायक इति ज्ञापनार्थम्। तेन `तिङङतिङः`  [[8.1.28]]  इत्यत्रावग्रहेऽतिङन्तात् परं तिङन्तं निहन्यते॥