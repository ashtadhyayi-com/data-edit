अदर्शनं  [[1.1.59]]  लुक्, तच्चाभावः। अभावे पौवापर्यन्नोपपद्यते। तस्माल्लुकीति सति सप्तमीयम्, न परसप्तमीति मत्वाहऽऽह -  `तद्धितलुकिसति` इति। `पञ्चेन्द्रः` इति। `तद्धितार्थ`  [[2.1.50]]  इत्यादिना समासे कृते <<सास्य देवता>> [[4.2.24]]  इत्यण्, तस्य <<द्विगोर्लुगनपत्ये>> [[4.1.88]]  इति लुक्, `इन्द्रवरुण`  [[4.1.49]]  इत्यादिना विहितस्य ङीषोऽनेन लुक्। तस्मिन्निवृत्ते सन्नियोगशिष्टानामेकतरापाय उभयोरप्यपाय इत्यानुको निवृत्तिः। `पञ्चशष्कुलिः` इति। `अध्यद्र्धपूर्वद्विगोर्लुगसंज्ञायम्`  [[5.1.28]]  इत्यार्हीयस्य ठकस्तेन क्रीतार्थे विहितस्य लुक्। `आमलकम्` इति। आमलक्याः फलं विकार इति <<नित्यं वृद्धशरादिभ्यः>> [[4.3.144]]  इति मयट् । पूर्ववल्लुक्। शष्कुली, बदरी, आमलकी, कुवली -  गौरादिपाठदेते ङीषन्ताः।`गार्गीकुलमिति। गर्गशब्दात् `यञश्च`  [[4.1.16]]  इति ङीप्; <<यस्येति च>> [[6.4.148]]  इत्यकारलोपः; <<हलस्तद्धितस्य>> [[6.4.150]]  इति यकारस्य च लोपः, गार्ग्याः कुलमिति षष्ठीसमासः, षष्ठ्या लुक्। गार्गीशब्दस्य समासशास्त्रे प्रथमानिर्दिष्टत्वाच्छास्त्रीयमुपसर्जनत्वम्, मूलोदाहरणेषु त्विन्द्रणी प्रभृतीनां लौकिकमात्रोपसर्जनमत्वम्। उभयगतिरिह शास्त्रे सम्भवतीति लौकिकमप्रधानत्वमुपसर्जनत्वम्। लोके ह्रप्रधानमुपसर्जनमित्यच्यते। `गार्गीत्वम्` इत्यत्रापि गार्गीशब्दस्य लौकिकमेवोपसर्जनत्वम्। `अवन्ती, कुन्ती कुरूः` इति। अवन्तेरपत्यं गोत्रं स्त्री, कुन्तेरपत्यं गोत्रं स्त्री -  <<वृद्धेत्कोसलाजादाञ्ञ्यङ्>> [[4.1.171]] । कुरोरपत्यं स्त्री -  <<कुरुनादिभ्यो ण्यः>> [[4.1.172]]  इति ण्यः। <<स्त्रियामवन्तिकुन्तिकुरुभ्यश्च>> [[4.1.176]]  इति लुक्।अवन्तिकुन्तुशब्दाभ्याम्, <<इतो मनुष्यजातेः>> [[4.1.65]]  इति ङीष्। कुरुशब्दात् `ऊङुतः`  [[4.1.66]]  इत्यूङ। अत्र ङीषा ऊङा च तद्धितार्थो गोत्रापत्यं स्त्रीप्रधानमेवाभिधीयत इत्युपसर्जनत्वं नासति लौकिकम्। शास्त्रीयमपि नास्ति; अप्रथमानिर्दिष्टात् समासशास्त्र इति॥