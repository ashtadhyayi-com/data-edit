अत्र टुग्रहणेन `अणुदित्सवर्णस्य चाप्रत्ययः`  [[1.1.69]]  इति टवर्गस्य ग्रहणं कस्मान्न भवति? उकार्सयानुनासिकत्वाप्रतिज्ञानात्, `चुटू`  [[1.3.7]]  इत्यत्र टुग्रहणाच्च। यद्यत्र टवर्गस्य ग्रहणं स्यात्, तदानेनैव प्रत्ययादेरपि सिद्धत्वात् टुग्रहणमनर्थकं स्यात्। `मिन्नः` इति। <<ञीतः क्तः>> [[3.2.187]]  , <<आदितश्च>> [[7.2.16]]  इतीट्प्रतिषेधः। `वेपथुः`इति। `ट्वितोऽथुच` [[3.3.89]] । `पक्त्रिमम्` इति। <<ड्वितः क्त्रिः>> [[3.3.88]] । पाकेन निवृत्तम्, `क्त्रेर्मम् नित्यम्`  [[4.4.20]]  इति मप्। `उप्त्रिमम्` इति। वच्यादिसूत्रेण  [[6.1.15]]  सम्प्रासारणम्।`पटूयति` इति। <<सुप आत्मनः क्यच्>> [[3.1.8]] , `अकृत्सार्वधातुकयोः`  [[7.4.25]]  इति दीर्घः। `कण्डूयति` इति। <<कण्ड्वादिभ्यो यक्>> [[3.1.27]] । कथं पुनरत्रेत्संज्ञाप्राप्तिः, यावता सूत्रे टुडुशब्दौ ह्रस्वान्तावुपात्तौ,दीर्घान्ताविमौ? नेतत्; यद्यपि दीर्घत्वे कृते दीर्घान्तावेतौ भवतस्तथाप्युदेशे ह्रस्वान्तावेव,`उपदेशे` (1.3.2।) इति चेहानुवर्तते। तत्र पटुशब्दस्य पृथ्वादिपाठात् टुशब्दस्योपदेशे ह्रस्वान्तता सिद्धा। कण्डूशब्दस्य `कण्डवादिभ्यो यक्`  [[3.1.27]]  इत्यत्र पाठात् डुशब्दस्यापि। द्विविधा हि कण्ड्वादयः -  धातवः, प्रातिपदिकानि च। तत्र धातुः कण्डुशब्दो ह्रस्वान्तः। प्रातिपदिकं तु कण्डुशब्दो दीर्घान्तः।अथ वा -  यद्यप्युपदेश इति नानुवर्तते, तथापि दीर्घत्वे कृतेप्येकदेशविकृतस्यानन्यत्वादस्त्येव प्राप्तिः। `ञिकारीयति` इति। पूर्ववत् क्यच्। ञिकारशब्दो न क्वचित् पठत इति तेनात्रेत्संज्ञा न भवति। यदि स्यात्, लोपे कृते रूपं न सिद्ध्येत्॥