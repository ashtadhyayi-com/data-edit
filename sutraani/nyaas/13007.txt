`कौञ्जायन्यः` इति। च्फञन्तात् <<व्रातच्फञोरस्त्रियाम्>> [[5.3.113]]  इति स्वार्थे ञ्यः। `छस्येयादेशं वक्ष्यति` इति। इत्संज्ञापवादम्। `शाण्डिक्यः` इति। <<शण्डिकादिभ्यो ञ्यः>> [[4.3.92]]  इति शण्डिकोऽभिजनोऽस्येत्यर्थे ञ्यः, तत्र हि `सोऽस्याभिजनः` इति वर्तते। `मन्दुरजः`इति। <<ङ्यापोः संज्ञाछन्दसोर्बहुलम्>> [[6.3.63]]  इति मन्दूराशब्दस्य ह्रस्वत्वम्। `अन्नाण्णः- आन्नः` इति। `अन्नं लब्धा` इत्य्रथे णः। तत्र हि <<धनगणं लब्धा>> [[4.4.84]]  इत्यतो लब्धेत्यनुवर्तते। अथ किमर्थं पृथग्योगः क्रियते, `चुटुषाः प्रत्ययस्य` इत्येक एव योगः क्रियतामित्यत आह -  `पृथग्योगकरणम्` इत्यादि। `तेन वित्तः`  [[5.2.26]]  इत्यादिनाऽस्य विधेरनित्यत्वज्ञापनस्य प्रयोजनं दर्शयति॥