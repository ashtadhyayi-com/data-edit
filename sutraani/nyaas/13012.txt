`तत्रायं नियमः क्रियते` इति। विधीयमानत्वात् प्रधानस्य प्रत्ययस्य न तु प्रकृतेरिति विज्ञायते। अत एवाह -  `अनुदात्तेतो ये धातवो ङितश्च तेभ्यः` इति। यदि पुनरयं प्रकृतिनियमः स्यात्, तदा किं स्यात्? अनुदात्तङिद्भ्यः प्रत्ययान्तरं न स्यात्। कामं वचनसामर्थ्यात् प्रत्ययान्तरमपि भविष्यतीत्येष दोषः शक्यते परिहर्तुम्। यस्तु वचनसामर्थ्यद्वारेणाभीष्टेऽर्थे प्रतीयमाने प्रतिपत्तिगौरवदोषः स्यात्, सोऽपरिहार्य एव। यदि तर्हि प्रत्ययनियमोऽयम्, तदा प्रकृतीनामनियतत्वात् ताभ्यः परस्मैपदमपि स्यात्? न भविष्यति; `शेषात्कर्तरि परस्मैदपदम्`  [[1.3.78]]  इति द्वितीयनियमविधानात् शेषादेव परस्मैपदम्, नान्यस्मादिति। `आस्ते` इत्यादि। `आस उपवेशने` (धातुपाठः-1021) `वस आच्छादने` (धातुपाठः-1023), `षूङ प्राणिगर्मविमोचने` (धातुपाठः-031) , `शीङ स्वपने` (धातुपाठः-1032), अदादित्वाच्छपो लुक्। `शेते` इति। <<शीङः सार्वधातुके गुणः>> [[7.4.21]] ॥