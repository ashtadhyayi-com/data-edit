`सख्या` इति। घिसंज्ञाया <<आङो नाऽस्त्रियाम्>> [[7.3.120]]  इति नाभावो न भवति। `सख्ये, सख्युः` इत्यत्रापि <<घेर्ङिति>> [[7.3.111]]  न गुणः। `सख्यौ` इत्यत्र <<अच्च घेः>> [[7.3.119]]  इत्यत्त्वं न भवति। <<इदुद्भ्याम्>> [[7.3.117]]  `औत्`  [[7.3.118]]  इत्यौत्त्वं भवति। सख्युरित्यत्रापि <<ख्यत्यात् परस्य>> [[6.1.112]]  इत्युक्तम्। इह शोभनः सखाऽस्येति सुसखिरिति; सुसखेरागच्छतीत्यत्र तदन्तविधिना प्रतिषेधः प्राप्नोति, स च `ग्रहणवता प्रातिपदिकेन तदन्तविधिर्नास्ति` (व्या।प।89) इति प्रतिषेधान्न भवति। इह द्विविधा घिसंज्ञा -  अवयवाश्रया, समुदायाश्रया च। तत्र याऽवयवाश्रया सा प्रतिषिध्यते, या पुनः समुदायाश्रया सा च भवत्येव; तस्या अप्रतिषेधात्॥