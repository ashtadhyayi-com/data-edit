`समासान्ताः प्रयोजनम्` इति। <<तत्पुरुषस्याङ्गुलेः संख्याव्ययादेः>> [[5.4.86]]  इत्यतस्तत्पुरुष इत्यनुवर्तमाने `राजाहःसखिभ्यष्टच्`  [[5.4.91]]  <<गोरतद्धितलुकि>> [[5.4.92]]  इति च द्विगोरपि यथा स्यात्। `पञ्चराजी` इति। पञ्चानां राज्ञां समाहार इति <<तद्धितार्थोत्तरपदसमाहारे च>> [[2.1.51]]  इति समासः। <<संख्यापूर्वो द्विगुः>> [[2.1.52]]  इति द्विगुसंज्ञा, टच्, <<नस्तद्धिते>> [[6.4.144]]  इति टिलोपः `अकारान्तोत्तरपदो द्विगुः स्त्रियां भाष्यते` (वा।156) इति स्त्रीलिङ्गता, <<द्विगोः>> [[4.1.21]]  इति ङीप्। `द्वह्रहः, त्र्यहः` इति। <<अह्नष्टखोरेव>> [[6.4.145]]  इति टिलोप), `रात्रह्नाहाः पुंसि` [[2.4.29]]  इति पुंस्त्वम्। `पञ्चगवम्` इति। `स नपुंसकम्`  [[2.4.17]]  इति नपुंसकत्वम्। सत्यप्यकारान्तत्वे स्त्रीत्वं न भवति; `पात्रादीनां प्रतिषेधो वक्तव्यः` (वा।1.5.9) इति वचनात्॥