`कृद्योगा च` इत्यादि। `कृद्योगलक्षणा षष्ठी समस्यते` इति व्याख्येयम्। तत्रेदं व्याख्यानम् -  यदयं `क्तेन च पूजायाम्`  [[2.2.12]]  <<अधिकरणवाचिना च>> [[2.2.13]]  <<कर्मणि च>> [[2.2.14]]  `तृजकाभ्यां कर्तरि च {च नासति सूत्रे}` इति निषेधमारभते, तज्ज्ञापयति  -  `कृद्योगा या षष्ठी सा समस्यते` इति ; अन्यथा प्रतिषेधारम्भोऽनर्थकः स्यात्; प्राप्त्यभावात्। `इध्मप्रव्रश्चः` इति। करण ल्युट्। `कृत्युल्युटो बहुलम्`  [[3.3.113]]  इति कर्तरि वात। `कर्त्तृकर्मणोः कृति`  [[2.3.65]]  इति कर्मणि षष्ठी। पलाशशातनः` इति। शदेण्र्यन्तस्य <<शदेरगतौ तः>> [[7.3.42]]  इति दकारस्य तकारः। पूर्ववल्ल्युट्, षष्ठी च। किमर्थमित्युच्यते, यावता षष्ठीत्यनेनैव कृद्योगलक्षणाया अपि षष्ठ्याः समासः सिद्धः एवेत्यत आह- `प्रतिपदविधाना च` इत्यादि। सुबोधम्।