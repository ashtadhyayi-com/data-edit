`कुशब्दोऽव्ययं परिगृह्रते` इति। अलिङ्गसंख्यत्वादव्ययत्वम्, न तु निपातेषु पाठात्। न ह्रयं तत्र पठते। `न द्रव्यवचनः` इति। पृथिव्यादौ यो द्रव्ये वर्तते तस्यात्र ग्रहणं न भवति। कुत एतदित्याह -  `गत्यादिभिः साहचर्यात्` इति। गतार्थम्।`कोष्णम्` इति। <<ईषदर्थे>> [[6.3.105]]  इति कोः कादेशः। `कवोष्णम्` इति। `कव?चोष्णे`  [[6.3.106]]  इति कवादेशः। `कदुष्णम्` इति। <<कोः कत् तत्पुरुषेऽचि>> [[6.3.101]]  इति कत्। `कुपुरुषः` इति पापार्थे। `दुष्कृतम्` इति। `दुस्` कृच्छ्रार्थे वर्तते। <<इदुदुपधस्य चाप्रत्ययस्य>> [[8.3.41]]  इति षत्वम्। `{नास्ति काशिकायाम्; पदमञ्जर्यां दृश्यते -  सुष्टुतम् इति।}सुस्तुतम्` इति। सुशब्दोऽतिशये वर्तते। `अतिस्तुतम्` इति। अतिरक्रमणे। `{आबद्धम्- काशिका}आविद्धम्` इति। आङ क्रियायोगे, मर्यादायां वा।`पर्यायदयो ग्लानाद्यर्थे` इति। पर्यादिराकृतिगणः। `पर्यध्ययनः` इति। परिग्लानोऽध्ययनायेत्यर्थः। `वापसी इव` इत्यादि। `सर्वधातुभ्योऽसुन्` (द।उ।9।49) इत्यनुवर्तमाने `वसेर्णिच्च` (द।उ।9।77) इत्यसुन्प्रत्ययान्तो वासःशब्दो व्युत्पादितः, वस्त्रशब्दोऽप्यौगणादिकष्ट्रन्प्रत्ययान्तः, तेन द्वावप्येतौ <<ञ्नित्यादिर्नित्यम्>> [[6.1.197]]  इत्याद्युदात्तौ।`प्रादिप्रसङ्गे` इत्यादि। प्रादिग्रहणे यः प्रसङ्गः समासशास्त्रस्य तत्र कर्मप्रवचनीयानां प्रतिषेधो वक्तव्यः। व्याख्येय इत्यर्थः। तत्रेदं व्याख्यानम् -  लक्षणादिष्वर्थेषु कर्मप्रवचनीयसंज्ञा भवति। न च तेऽर्थाः समासेन गम्यन्त इत्यनभिधानात् कर्मप्रवचनीयानां समासो न भवति। यत्र तेऽर्था गम्यन्ते तत्र भवत्येव समासः  -  अतिस्तुतमिति॥