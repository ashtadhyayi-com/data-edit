नक्षत्रे च लुपीति सुब्व्यत्ययेन पञ्चम्यर्थे सप्तमीविधानम्। अत एवाह -  `लबन्तान्नक्षत्रशब्दात्` इत्यादि। `पुष्येण` इत्यादि। <<नक्षत्रेण युक्तः कालः>> [[4.2.3]]  इति विहितस्याणः <<लुबविशेषे>> [[4.2.4]]  इति लुप्। पञ्चालेषु वसतीत्यत्रापि <<तस्य निवासः>> [[4.2.69]]  इति विहितस्याणः <<जनपदे लुप्>> [[4.2.81]]  इति लुप्।`मघासु ग्रहः` इति। सामीप्येऽधिकरण एव सप्तमी। अत्र <<नक्षत्रेण युक्तः कालः>> [[4.2.3]]  इत्यस्यार्थस्याविवक्षितत्वादण् न भवति। `अद्य पुष्यः` इति। पूर्ववदण्, लुप्। `अधिकरणे`  [[2.3.36]]  इत्यनुवर्तते। न चेहाधिकरणत्वं विवक्षितमिति भावः॥