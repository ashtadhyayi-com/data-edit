`उपज्ञायत इत्युपज्ञा` इति। `आतश्चपसर्गे`  [[3.3.106]]  इति कर्मण्यङ। `उपक्रम्यत इत्युपक्रमः`। अत्र <<अकर्तरि च कारके संज्ञायाम्>> [[3.3.19]]  इति कर्मणि घञ्। `नोदात्तोपदेशस्य`  [[7.3.34]]  इत्यादिना वृद्धिनिषेधः। `यद्यप्युपज्ञेयस्योपक्रम्यस्य च` इत्यादि। उपज्ञेयः = परिज्ञेयः। उपक्रमः = उपक्रमितव्यः। आदिः = प्राथम्यम्। `पाणिन्युपज्ञम्` इति। षष्ठीसमासः। तेन तत्प्रथमतः प्रणीतम्। `अकालम्` इति। स स्वस्मिन् व्याकरणे कालाधिकारं न कृतवान्। `व्याडउपज्ञं दशहुष्करणम्` इति। व्यडिरप्यत्र युगपत्कालभाविनां विधीनां मध्ये दश हुष्करणानि कृत्वा परिभाषितवान् पूर्वं पूर्वं कालमिति। वाल्मीकेः श्लोका वाल्मीकिश्लोका इति षष्ठीसमासः॥