`परवल्लिङ्गतया स्त्रीनपुंसकयोः प्राप्तयोः` इति। रात्रिशब्दस्य स्त्रीलिङ्गत्वादहः शब्दस्य च नपुंसकत्वात्। `द्विरात्रः` इति। द्वयो रात्र्योः समाहारः। `तद्धितार्थ`  [[2.1.50]]  इत्यादिना समाहारे द्विगुः। `अहः सर्वैकदेशसंख्यातपुण्याच्च रात्रेः`  [[5.4.87]]  इत्यच् समासान्तः। अत्र हि `अच् प्रत्यन्ववपूर्वात् सामलोम्नः`  [[5.4.75]]  इत्यतोऽजित्यनुवर्तते। `पूर्वाह्णः` इति।र अह्नः पूर्वमिति विगृह्र `पूर्वापर`  [[2.2.1]]  इत्यादिना समासः, `राजाहःसखिभ्यष्टच्`  [[5.4.91]]  इति टच्, <<अह्नोऽह्न एतेभ्यः>> [[5.4.88]]  इत्यह्नादेशः; `अह्नोऽदन्तात्`  [[8.4.7]]  इति णत्वम्। `द्वयहः` इति। पूर्ववत् समाहारे द्विगुः। पूर्ववत् टच्। <<न संख्यादेः समाहारे>> [[5.4.89]]  इति प्रतिषेधावह्नदेशो न भवति। <<अह्नष्टखोरेव>> [[6.4.145]]  इति टिलोपः। `अनुवाकादयः` इति। केचिदाहः -  बहुव्रीहिरयम्, अनुक्रान्तो वाकोऽनयानेन वाऽनुवाकः। स्त्रीलिङ्गे नपुंसकलिङ्गे च प्राप्ते वचनम्। अन्ये च मन्यन्ते -  योऽयं घञ् स सामर्थ्यात् पुंल्लिङ्गः। तस्य हि नपुंसके भावे क्तोऽपवादः, स्त्रियाञ्च क्तिन्। तेनासौ सामर्थ्यात् पुंस्यवावतिष्ठते। यस्त्वकर्तरि कारके विधीयते स पुंसि नपुंसके च वर्तते; बाधकाभावात्। स्त्रियान्तु न भवति; यतः <<स्त्रियां क्तिन्>> [[3.3.94]]  इत्यकर्तरि च कारके विदीयते, स विशेषविहितो घञं बाधते। इह च वचेः <<अकर्तरि च कारके संज्ञायाम्>> [[3.3.19]]  इति घञ् विहितः। अनूच्यते यत् पदं तदनुवाकः। <<कुगतिप्रादयः>> [[2.2.18]]  इति समासः। अस्मिन् पक्षे नपुंसके प्राप्ते वचनम्॥