`प्रजग्घ्य` इति। `समानकर्त्तृकयोः पूर्वकाले`  [[3.4.21]]  इति क्त्वा। <<कुगतिप्रादयः>> [[2.2.18]]  इति समासः। `समासेऽनञ्पूर्वे क्त्वो ल्यप्`  [[7.1.37]] । `जग्धः` इति। `झषस्तथोर्द्धोऽधः`  [[8.2.40]]  इति तकारस्य धकारः। <<झलां जश् झशि>> [[8.4.53]]  इति जश्त्वम् -  धकारस्य दकारः। <<झरो झरि सवर्णे>> [[8.4.65]]  इति लोपः। अथेह <<इदितो नुम् धातोः>> [[7.1.58]]  इति नुम् कस्मान्न भवतीत्यत आह -  `इकार उच्चारणार्थः` इति। यथा -  `अद भक्षणे` (धातुपाठः-1011) इत्यत्राकार उच्चारणार्थः, तथेहापीकारो वेदितव्यः। अथ ल्डग्रहणं किमर्थम्, ति कितीत्येवं सिद्धम्? न सिध्यति; यस्मात् क्त्वाप्रत्ययस्य परत्वाल्ल्यवादेशः प्राप्नोति, नैतदस्ति; अन्तरङ्गत्वाज्जग्ध्यादेशेन भवितव्यम्। अन्तरङ्गत्वन्तु तस्यैकपदाश्रयत्वात्। ल्यबादेशस्य तु बहिरङ्गत्वम्; समासाश्रयत्वात्; समासस्य चानेकपदाश्रयत्वात्। एवं तर्हि - जग्धौ सिद्धेऽन्तरङ्गत्वात् ति किति यल्ल्यबुज्यते।(तज्) ज्ञापयत्यन्तरङ्गाणां ल्यपा भवति बाधनम्॥इति।तेन दधातेः, जहातेश्च संपूर्वाद्विपूर्वाच्च क्त्वाप्रत्यये कृते `द्यतिस्यतिमास्थामिति किति`  [[7.4.40]]  इत्यतस्ति कितीत्यनुवर्तमाने <<दधातेर्हिः>> [[7.4.42]]  <<जहातेश्च क्त्वि>> [[7.4.43]]  इति हिरादेशो ल्यबादेशं बाधित्वं प्राप्तः। अस्मादेव ज्ञापकाल्ल्यपा बाधितत्वान्न भवति -  संधाय, विहायेति। एवं निर्दाय दुर्दायेति <<दो दद् घोः>> [[7.4.46]]  इति ददादेशो न भवति। प्रस्थायेत्यत्र `द्यतिस्यातिमास्थामितित किति`  [[7.4.40]]  इतीत्वं न भवति। प्रखन्य प्रखायेति `जनसनखनां सञ्जलोः`  [[6.4.42]]  इति नित्यमात्त्वं न भवति, <<ये विभाषा>> [[6.4.43]]  इति विभाषैव भवति। तत्र हि `विह्वनोरनुनासिकस्यात्`  [[6.4.41]]  इत्यत आद्ग्रहणनुवर्तते। `प्रक्रम्य` इति <<क्रमश्च क्त्वि>> [[6.4.18]]  इति दीर्घत्वं न भवति। तत्र हि <<ढ्रलोपे पूर्वस्य दीर्घोऽणः>> [[6.3.111]]  इत्यतो दीर्घग्रहणम्, <<अनुनासिकस्य क्विझलोः क्ङिति>> [[6.4.15]]  इत्यतो झल्ग्रहणं क्ङिति चानुवर्तते। आपृच्छ्येति `च्छ्वोः शूजनुनासिके च`  [[6.4.19]]  इति शकारो न भवति। प्रदीव्येत्यत्रानेनैव सूत्रेणोठ् न भवति। `हलि च`  [[8.2.77]]  इति दीर्घत्वम्। प्रपठएत्यत्र `आर्धधातुकस्य`  [[7.2.35]]  इतीड् न भवति॥