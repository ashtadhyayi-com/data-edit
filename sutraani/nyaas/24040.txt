`लिटि परतः` इति। ननु च <<आर्धधातुके>> [[6.4.46]]  इति वर्तते, `आर्धधातुके` इति च विषयसप्तमीयमित्युक्तम्, तदयुक्तं लिटि परत इति वचनम्? नेदमयुक्तम्; आर्धधातुकशब्दस्यार्धधातुकत्वमनेकप्रत्ययसाधारणं सामान्यमर्थः, तेन च पौर्वापर्यं न सम्भवति। तद्धि देशतो वा भवति कालतो वा, सामान्यस्य चादेशत्वात् कालत्वान्नित्यत्वाच्च तेन सह देशकृतं कालकृतञ्च पौर्वापर्यं नोपपद्यते, अतो युक्ता `आर्धधातुके` इति विषयसप्तमी। इह तु `लिटि` इत्यार्धधातुक उपात्तः, सम्भवति चानेन पौर्वापर्यम्। किञ्च -  लिटि रभूते घस्लृ- आदेशे विधीयमाने न किञ्चिदनिष्टमापद्यते। तस्मात् परसप्तम्येवैषा युक्ता। `जक्षतुः` इति। `गमहन`  [[6.4.98]]  इत्यादिनोपधालोपः, `शासिवसिघसीनाञ्च`  [[8.3.60]]  इति षत्वम्, `खरि च`  [[8.4.54]]  इति चर्त्वम्। `आद, आदतुः, `आदुः` इति। <<अत आदेः>> [[7.4.70]]  इत्यभ्यासस्य दीर्घः। ननु च `घस्लृ अदने` (धातुपाठः-715) इत्येतस्य जाघास, जक्षतुः, जक्षुरिति भविष्यति; `अद भक्षणे` (धातुपाठः-त1011) इत्यस्य आद, आदतुः, आदुरिति; अस्ति घसिः प्रकृत्यन्तरम्, <<सृघस्यदः क्मरच्>> [[3.2.160]]  इति क्मरज्विधानात्, तत् कथमिह लिटि विकल्पविधानम्? घसेः प्रकृत्यन्तरस्यासर्वविषयत्वज्ञापनार्थम्। तेन तस्य सार्वधातुक आर्धधातुके च यत्र लिङ्गं नास्ति वचनञ्च, तत्र प्रयोगो न भवति॥