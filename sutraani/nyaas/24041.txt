`इकार उच्चारणार्थः` इति। नानुबन्धः। तेन नुम् न भवतीति भावः। `उवाय` इति। `लिटभ्यासस्योभयेषाम्`  [[6.1.17]]  इति सम्प्रसारणम्। `ऊयतुः, ऊयुःक` इत्यत्रापि ग्रह्रादिसूत्रेण  [[6.1.16]]  सम्प्रसारणम्। अथ यकारस्य सम्प्रसारणं कस्मान्न भवतीत्याह -  `लिटि वयो यः` इत्यादि। `वेञ इति सम्प्रसारणं न भवति` इति। वच्यादिसूत्रेण प्राप्तम् `वेञः`  [[6.1.39]]  इति प्रतिषेधान्न भवति। तत्र हि <<न सम्प्रसारणे सम्प्रसारणम्>> [[6.1.37]]  इत्यतो नेति वर्तते। उवाय इत्यादि रूपं वयेरात्मनेपदित्वान्न सिद्ध्यतीति सूत्रारम्भः॥