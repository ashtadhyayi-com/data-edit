`अगात्` इति। `गतिस्था`  [[2.4.77]]  इत्यादिना सिचो लुक्। `अगुः` इति। `आतः`  [[3.4.110]]  इति झेर्जुस, <<उस्यपदान्तात्>> [[6.1.96]]  इति पररूपत्वम्। `लुङीति वर्तमाने` इत्यादि। `लुङि च`  [[2.4.43]]  इत्योत लुङगर्हणेऽनुवर्तमाने यत्पुनः लुङग्रहणं कृतं तस्यैततप्रयोजनम् -  परस्मैपदेष्वपि यथा स्यात्। नित्यञ्चात्मनेपदेषु। एतेनैतद्दर्शयति -  पूर्वकं हि लुङग्रहणमात्मनेपदग्रहणेनान्यतरस्याग्रहणेन च सम्बद्धम्, अतस्तदनुवृत्तौ तयोरप्यनुवृत्तिः स्यात्। तथा चात्मनेपदष्वेव विकल्पेनादेशः स्यात्। तस्मादविशेषेण, नित्यञ्च यथा स्यादित्येवमर्थं पुनर्लुङग्रहणं क्रियते। `अगायि` इति। <<चिण् भावकर्मणोः>> [[3.1.66]]  इति चिण्। <<आतो युक् चिण्कृतोः>> [[7.3.33]]  इति युक्। <<चिणो लुक्>> [[6.4.104]]  इति तकारस्य लुक्।`इण्वदिक इति वक्तव्यम्` इति। यथेणो गादेशो लुङि भवति, तथा `इक् स्मरणे` (धातुपाठः-1047) इत्यस्यापि भवतीत्येतदर्थरूपं व्याख्येयमित्यर्थः। तत्रेदं व्याख्यानम् -  <<बहुलं छन्दसि>> [[7.4.78]]  इत्यतो बहुलग्रहणमनुवर्तते मण्डूकप्लुतिन्यायेन। तेनेकोऽपि लुङि गादेशो भविष्यतीति॥