`गार्ग्यः` इति। `यञश्च`  [[4.1.16]]  इति ङीप्। <<यस्येति च>> [[6.4.148]]  इत्यकारलोपः, <<हलस्तद्धितस्य>> [[6.4.150]]  इति यकारस्य च। तत्र हि <<सूर्यतिष्यागस्त्यमत्स्यानां य उपधायाः>> [[6.4.149]]  इत्यतः `य` इत्यनुवर्तते, <<अल्लोपोऽनः>> [[6.4.134]]  इत्यतो लोप इति च। `वैद्यः` इति। `शाङ्र्गरवाद्यञो ङीन्`  [[4.1.73]] । `द्वैप्याः, औत्साः` इति। जातादौ शैषिकेऽर्थे यञञो।`यञादीनाम्` इत्यादि। यञादीनां बहुषु लुगुच्यमान एकत्वे द्वित्वे च प्राप्नोतीति वचनम्। एकद्वयोरिति च संख्याप्रधानोऽयं निर्देशः, यथा -  `द्वयेककयोर्द्विचवनैकवचने`  [[1.4.22]]  इति, एकत्वद्वित्वयोरिति यावत्; उपसंख्यानशब्दस्य प्रतिपादनमर्थः। कर्तव्यमित्यध्याहार्यम्। तत्रेदं प्रतिपादनम् -  `वा यौ`  [[2.4.57]]  इत्यतो मण्डूकप्लुतिन्यायेन वाग्रहणमनुवर्तते। चकारो वात्रानुक्तसमुच्चयार्थः क्रियते। तेन यञादीनामेकद्वयोर्वा तत्पुरुषे षष्ठआ लुग्भवतीति। यदि वेत्यनुवर्तते तदा बहुष्वपि विकल्पः स्यात्। व्यवस्थिविभाषाविज्ञानान्न भविष्यतीत्यदोषः।`आङ्गकुलम्` इति। अत्राङ्गशब्दात् तद्राजसंज्ञकोऽण्, स च यञादिर्न भवति तस्येह प्रकरणे यञादिभ्यः प्राङ्निर्देशात्। `उपगाग्र्यम्` इति। `अव्ययं विभक्ति`  [[2.1.6]]  इत्यादिनाव्ययीभावः। `परमगार्ग्यः` इति। <<सन्महत्परमोत्तमोत्कृष्टाः पूज्यमानैः>> [[2.1.61]]  इत्यादिना प्रथमान्तयोस्तत्पुरुषः॥