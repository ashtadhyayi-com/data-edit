विदाद्यन्तर्गणोऽयमिति लुक्प्राप्त दर्शयति। `शैग्रवाः` इति। <<ओर्गुणः>> [[6.4.146]] । ननु चान्येऽपि हरितादयोऽत्र पठन्ते, तत्किमित्यवधार्यत एतावन्त इत्यत आह -  `परिशिष्टानाम्` इत्यादि। `प्रमादपाठः` इति। अनार्षः पाठः इत्यर्थः। यदि तेषां प्रमादपाठः, एवं तह्र्रविदादित्वादञप्येभ्यो न प्राप्नोतीत्यत आह -  `ते हि` इत्यादि। ते हि चतुर्थेऽध्याये बिदादिषु गोपवनादिभ्यः पर्वे पठन्त इति न भवत्येष दोषप्रसङ्गः। यस्त्विह गोपवनादिभ्योऽष्टभ्यः पर एषां पाठः, स प्रमादपाठ इत्युच्यते॥