   इषर्भावे शप्रत्ययो भवति; अभिधानशक्तिस्वाभाव्यात्, न कारके। `यगभावश्च` इति। <<सार्वधातुके यक्>> [[3.1.67]]  इति यक् स्यात्, अतस्तदभावो निपात्यते। `इच्छा` इति। `इषुगमि`  [[7.3.77]]  इत्यादिना छत्वम्।`परिचर्या` इत्यादि। `चर गत्यर्थः` (धातुपाठः-559), `सृ गतौ` (धातुपाठः-965), `मृग अन्वेषणे` (धातुपाठः-1900) चुरादावदन्तः, `अट पट गतौ` (धातुपाठः-295,296) - एभ्यो भावे शः, पूर्ववद्यक्, सर्तेर्गुणः। मृगयतेरकारलोपाभावः, <<णेरनिटि>> [[6.4.51]]  इति णिलोपः। `अटाटआ` इति। अटतेर्द्विवचनात्त्वञ्चाभ्यासस्य।`जागर्तेरकारो वा` इति। यदा शस्तदा <<सार्वधातुके यक्>> [[3.1.67]] , <<जाग्रोऽविचिण्णल्ङित्सु>> [[7.3.85]]  इति गुणः। `जागरा` इति यदा त्वकारः॥