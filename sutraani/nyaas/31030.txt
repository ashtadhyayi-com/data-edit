`णकारो वृद्ध्यर्थः` इति `अच उपधायाः` [[7.2.116]]  इति वृद्धिर्यथा स्यात्। यद्येवम्, किमर्थं `न कम्पमिचमाम्` (धातुपाठः-817) इति कमेर्मित्संज्ञा प्रतिषिध्यते `मितां ह्रस्वः`  [[6.4.92]]  इति ह्रस्वो मा भूदिति? नैतदस्ति; णित्करणसामर्थ्यादेव तन्न भविष्यति; अन्यथा णित्करणमनर्थकं स्यात्। नानर्थकम्? <<णेरनिटि>> [[6.4.51]]  इति सामान्यग्रहणार्थत्वात्। यदा च `आयादय आर्धधातुके वा`  [[3.1.31]]  इति णिङ् नास्ति, तदा हेतुमण्णिचि ह्रस्वत्वं मा भूदिति मित्संज्ञा प्रतिषिध्यते॥