`भीह्यीभृहुवाम्` इति। पञ्चम्यर्थे षष्ठी। सुपां सुपो भवन्तीति। `श्लुवत्` इति। श्लविव श्लुवत्। <<तत्र तस्येव>> [[5.1.116]]  इति सप्तमीसमर्थाद्वतिः। कार्यातिदेशश्चायम्। अत एवाह -  `श्लुवच्चास्मिन् कार्यं भवति` इति। `द्वित्वमित्त्वञ्च` इति। `श्लौ`  [[6.1.10]]  इति द्विर्वचनम्, `भृञामित्`  [[7.4.76]]  इतीत्त्वम्। असति ह्रतिदेशे लिडाश्रयं द्विर्वचनमामा व्यवधाने न स्यात्। इत्त्वमपि नैव स्यात्, तद्विधौ हि `णजां त्रयाणां गुणः श्लौ`  [[7.4.75]]  इत्यतः श्लावित्यनुवर्तते। तस्मात् तस्योभयस्य सिद्धये `श्लुवच्च` इत्यतिदेशः॥