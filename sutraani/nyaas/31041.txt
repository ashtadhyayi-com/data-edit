`विदेर्लोटआम्प्रत्ययः` इति। विदेर्लिटआम् विहितो लोटि न प्राप्नोतीत्यतोऽपि निपात्यते। अममाश्रित्य लघूपधगुणः प्राप्नोतीति तदभावश्च। `आमः`  [[2.4.81]]  इति लेर्लुग्विधीयमानो लोटो न सिध्यतीत्यतो लोटो लुक्। लिट्परस्य कृञोऽनुप्रयोग उक्तो लोट्परस्य न प्राप्नोति, सोऽपि निपात्यत इति सर्वत्र सम्बन्धनीयम्। `कुर्वन्तु` इति। बहुवचनम्, झेरन्तादेशः, `एरुः`  [[3.4.86]] , विकरणमश्रित्य धातोर्गुणः, `	अत उत् सार्वधातुके`  [[6.4.110]]  इत्युत्त्वम्, विकरणस्य यणादेशः। `इतिकरणः` इत्यादि। लोड्वचनानामुपलक्षणार्थत्वे सतीतिकरणस्य यदिष्टं तद्दर्शयितुमाह -  `न केवलम्` इत्यादि। `कुरुताम्` इति। `तस्थस्`  [[3.4.101]]  इत्यादिना तसस्ताम्। `कुरु` इति। `सेह्र्रपिच्च`  [[3.4.87]]  इति हिः, `उतश्च प्रत्ययात्`  [[6.4.106]]  इत्यादिना हेर्लुक्। `कुरुतम्` इति। तसस्तम्॥