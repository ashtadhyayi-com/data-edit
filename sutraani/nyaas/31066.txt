`भावकर्मणोरर्थयोः` इति। तशब्दस्येदं विशेषणम्। `भावकर्मणोर्यस्तशब्दः` इति। अथ चिण्ग्रहणं किमर्थम्? यावता <<चिण् ते पदः>> [[3.1.60]]  इत्यतश्चिण्ग्रहणमनुवर्तत एव? स्यादेतत् -  `दीपजन`  [[3.1.61]]  इत्यन्यतरस्यांग्रहणेन `न रुधः`  [[3.1.64]]  इति निषेधेन च सम्बद्धं तत्, अतो यदि तदनुवर्तेत तत्सम्बद्धमेवानुवर्तेतेति, एतच्च नास्ति; अनयतरस्यांग्रहणस्य पूर्वयोरेव योगयोर्निवर्तितत्वात्, प्राप्तिपूर्वकत्वाच्च निषेधस्य। यदि भावकर्मणोश्चिणः प्राप्तिः स्यात्, तदा तत्प्रतिषेधार्थं नेत्यस्यानुवृत्तिः स्यात्। न च तयोस्तस्य केनचित् प्राप्तिः; चिण्विधौ सर्वत्र कर्तरित्यनुवृत्तेः। तदपार्थकं पुनश्चिण्ग्रहणमित्याह -  `चिण्ग्रहणं विस्पष्टार्थम्` इति। असति चिण्ग्रहणे मन्दधियः प्रतिपत्तिगौरवं स्यात्, अतस्तमनुग्रहीतुं न्यायप्राप्तस्यैवार्थस्य स्पष्टीकरणाय पुनश्चिण्ग्रहणम्॥