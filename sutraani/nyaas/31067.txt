भावकर्मणोरित्यनुवर्तते,तच्चेह सार्वधातुकस्य विशेषणमिति दर्शयन्नाह -  `भावकर्मवाचिनि` इत्यादि। भावकर्मणोरर्थयोर्वर्तते यत् सार्वधातुकं तद्भावकर्मवाचि। ताच्छील्य आवश्नके णिनिः। अथैवं कस्मान्न भवति -  भावकर्मणोरभिधेययोः सार्वधातुके परतो यग्भवतीति? अशक्यमेवं वक्तुम्; सार्वधातुकवाच्यत्वेन भावकर्मणोः शास्त्रे प्रतिज्ञानात्। कुत एतदिति चेत्? <<लः कर्मणि च भावे चाकर्मकेभ्यः>> [[3.4.69]]  इति वचनात्। ननु चाकारि कटो भवता, अशायि भवता, अबिभर्भवानित्यादौ सार्वधातुकाभावेऽपि कर्मादीनां प्रतीयमानत्वात् सार्वधातुकार्थता नोपपद्यते; न हि यो यदभावे प्रतीयते स तस्यार्थो युज्यते, अन्वयव्यतिरेकसमधिगम्यत्वादर्थस्य? नैष दोषः; न ह्रयं नियमः -  अन्वयव्यतिरेकसमधिगम्यत्वादर्थवत्तया। भवितव्यमिति, किं तर्हि? प्रतिज्ञा। प्रापिता च सा भवति यथा क्विबादीनाम्। अस्ति च सार्वधातुकस्येति यत्किञ्चिदेतत्। `शय्यते` इति।`अयङयि क्ङिति`  [[7.4.22]]  इत्ययङादेशः।`ययग्विधाने` इत्यादि। ननु च कर्मवदित्यतिदेशादेव यग्भविष्यतीति किमुपसंख्यानेनेत्यत आह -  `विप्रतिषेधाद्धि` इत्यादि। `कर्तरि शप्`  [[3.1.68]]  इत्यस्यावकाशः -  शुद्धः कर्ता भवतीति; <<सार्वधातुके यक्>> [[3.1.67]]  इत्यस्यावकाशः- शुद्धं कर्म, पच्यत ओदन इति। पच्यत ओदनः स्वयमेवेत्यत्र कर्मवद्भावाद्यक्? प्राप्नोति, वत्करणात् स्वाश्रयकमपि यथा स्यादिति कर्त्तृत्वस्य सम्भवाच्छबपि, तत्र परत्वाच्छबेव स्यात्। शशास्त्रं यक्शास्त्रात् परं भवति, तस्मात् कर्मकर्तरि यक उपसंख्यानम् = प्रतिपादनं कर्तव्यम्। प्रतिपादनं त्विदम्  -  ज्ञापकात् कर्मकर्तर्यपि यग्भविष्यतीति। किं तज्ज्ञापकम्? <<न दुहस्नुनमां यक्चिणौ>> [[3.1.89]]  इति प्रतिषेधः। यदि हि कर्मकर्तरि यग्न स्यात् प्रतिषेधोऽनर्थकः स्यात्। विप्रतिषेधाद्धि शपो बलीयस्त्वं शास्त्रातिदेशत्वमभ्यपेत्योक्तम्, न त्वसौ शास्त्रातिदेशः, किं तर्हि? कार्यातिदेशः। कार्यातिदेशसूत्रमेव स्वतन्त्रं यगादेः कार्यस्य विधायकम्, तच्च परम्; अतो विप्रतिषेधाद्यक एव बलीयस्त्वम्॥