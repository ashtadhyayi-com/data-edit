`तकाररेफौ स्वरार्थौ` इति। तकारः <<तित्स्वरितम्>> [[6.1.185]]  इति स्वरितार्थः। रेफः <<उपोत्तमं रिति>> [[6.1.217]]  इतिमध्योदात्तार्थः।`वसेस्तव्यत् कर्तरि णिच्च` इति।`वस निवासे` (धातुपाठः-1005) इत्यस्मात् कर्तरि तव्यप्रत्ययो भवति, स च णिद्भवतीति। न चैतद्वक्तव्यम्; <<कृत्यल्युटो बहुलम्>> [[3.3.113]]  इति सिद्धत्वात्। वसतीति वास्तव्यः। णित्त्वाद्द्वृद्धिः।`केलिमर उपसंख्यानम`इति। उपसंख्यानशब्दसय् प्रतिपादनमर्थः। प्रतिपादनं तु प्रागेव कृतम्। पुनरपि क्रियते -  <<कृत्यल्युटो बहुलम्>> [[3.3.113]]  इतिबहुलवचनात् केलिमप्र्रत्ययोऽपि कृत्यो भविष्यति। ककारः कित्कार्यार्थः, रेफः स्वरार्थः। स्वयमेव पच्यन्ते `पचेलिमा माषाः`। शब्दशक्तिस्वाभाव्यादत ए बहुवचनाच्च कर्मकर्तर्येव भवति नान्यत्र॥