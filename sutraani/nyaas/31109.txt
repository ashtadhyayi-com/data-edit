`शिष्यः` इति। `शासु अनुशिष्टौ` (धातुपाठः-1075),` शास इदङहलोः`  [[6.4.34]]  इतीत्त्वम्, `शासिवसि` [[8.3.60]]  इति षत्वम्। `आदृत्यः` इति। `दृङ आदरे` (धातुपाठः-1141), आङपूर्वः। `जुष्यः` इति। `जुषी प्रीतिसेवनयोः` (धातुपाठः-1288)। अथ किमर्थं क्यब्ग्रहणम्, यावता <<वदः सुपि क्यप् च>> [[3.1.106]]  इत्यतः क्यब्ग्रहमनुवर्तत एवेत्यत आह -  `क्यबिति वर्तमाने` इत्यादि। `बाधकबाधनार्थम्` इति। एतद्विस्पष्टीकर्त्तुमाह -  `ओरावश्यके` इति। स्तुग्रहणस्यावकाशो यत्रावश्यकं न विवक्ष्यते -  स्तुत्य इति, <<ओरावश्यके>> [[3.1.125]]  इत्यस्यावकाशोऽन्यो धातुः -  अवश्यलाव्यमिति; इहोभयं प्राप्नोति -  अवश्यस्तुत्य इति, परत्वाद्बाधको ण्यत् स्यात्। पुनः क्यब्ग्रहणात् तमपि बाधित्वा क्यब्भवति। `वृग्रहणेन वृञो ग्रहणमिष्यते, न वृङः` इति। तत्कथम्? `कृषिरजोः`  [[3.1.90]]  इत्यादेः सूत्रादिह परस्मैपदग्रहणमनुवर्तते, तेन वृशब्दो विशिष्यते -  परसमैपदंस्य यो वृशब्द इति। कश्च परस्मैपदस्य वृशब्दः? यस्य परस्मैपदं प्रति निमित्त्भावो दृष्टः। वृञ एवोभयपदिनः स दृष्टः, न वृङः; तस्य नित्यात्मनेपदित्वात्। तेन वृञ एव ग्रहणं भवति, न वृङः।`शंसिदुहि` इत्यादि। एभ्यः शंसिप्रभृतिभ्यो वा क्यब्भवतीत्येतदर्थरूपं व्याख्येयमित्यर्थः। व्याख्यानं तु तदेव बहुलग्रहणमाश्रित्य कर्तव्यम्। `शस्यम्` इति। `शन्सु स्तुतौ` (धातुपाठः-728), `अनिदिताम्`  [[6.4.24]]  इति नलोपः। `गुह्रम` इति। `गुहू संवरणे` (धातुपाठः-896)।`अःङपूर्वादञ्जेः` इत्यादि। उपसंख्यानशब्दस्य प्रतिपादनमर्थः। तच्च पूर्ववत्। `अञ्जू व्यक्तिभ्रमणकान्तिगतिषु` (धातुपाठः-1458)। पूर्ववन्नलोपः। इयं च सर्पिषः संज्ञा।`कथमुपेयम्` इति। इण एतद्रूपमिति मन्यमानस्य प्रश्नः। `ईङ एतद्रूपम्` इति। `ईङ गतौ` (धातुपाठः-1143) इत्यस्य `अचो यत्`  [[3.1.97]]  इति यति सत्येतद्रूपम्, न त्विणः। तस्य हि क्यपि सत्युपेत्यमिति भवितव्यम्॥