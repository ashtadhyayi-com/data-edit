`अवश्यम्भाव आवश्यकम्` इति। मनोज्ञादित्वाद्वुञ्। एतदेव ज्ञापकम् -  अव्ययानां भमात्रे टिलोपो भवतीति। अत्र द्वयं सम्भाव्यते -  उपपदत्वम्, आवश्यक उपपद इति; उपाधिकत्वञ्च, आवश्यके द्योत्य इति। तत्र यद्येवं ज्ञाप्यते -  आवश्यकौपपद इति, तदोपपदरहितादावश्यके द्योत्ये न स्यात्। `लाव्यं पाव्यम्` इति।आवश्यके द्योत्य इत्येवं विज्ञायत इत्याह -  `आवश्यके द्योत्ये` इति। एतच्च प्रत्यासत्या लभ्यते। उपाधिर्हि प्रत्ययान्तद्योत्यत्वादन्तरङ्गः, उपपदेन च सम्बन्धो बहिरङ्गः, तदर्थस्य पदान्तरवाच्यत्वात्। `स्वरसमासानुपपत्तिः` इति। उपपदे ह्रावश्यके विज्ञायमाने `उपपदमतिङ`  [[2.2.19]]  इति समासो भवति। तस्मश्च सति <<गतिकारकोपपदात् कृत्>> [[6.2.139]]  इत्युपपदाश्रय उत्तरपदप्रकृतिस्वरत्वम्, न तित्स्वरो भवति। द्योत्यपक्षे तु समासो न स्यात्; लक्षणाभावात्। अथापि कथञ्चिदुपपदसमासादन्यः समासः स्यात्? एवमप्युपपदसमासाश्रयः स्वरो न स्यात्; ततश्च तित्स्वरो न लभ्येत्, समासान्तोदात्तत्वं हि स्यात्। `अवश्यलाव्यम्` इति। `लुम्पेदवश्यमः कृत्ये` इति मलोपः। `मयूरव्यंसकादित्वात्` इत्यादि। मयूरव्यंसकादेराकृतिगणत्वादवश्यलाव्यप्रभृतलाव्यप्रभृतयस्तत्र द्रष्टव्या इति दर्शयति। स्वरः कथमित्याह -  `उत्तरपदप्रकृतिस्वरत्वे च` इत्यादि। तत्रायं यत्नः -  <<गतिकारकोपपदात् कृत्>> [[6.2.139]]  इत्यत्र <<षट् च काण्डादीनि>> [[6.2.135]]  इत्यतश्चकारोऽनुवर्त्तिष्यते, स चानृक्तसमुच्चयार्थः। तेनावश्यलाव्यमित्यादावपि प्रकृतिस्वरो भवतीति॥