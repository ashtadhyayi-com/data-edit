`णस्यापवादः` इति। `श्याद्व्यध`  [[3.1.141]]  इत्यादिना प्राप्तस्य। कस्य त्वपवादो न भवति; अनुपसर्गादित्यनुवृत्तेः। `ददः,दधः` इति। शे कृते शप्। तस्य जुहोत्यादित्वात् श्लुः, `श्लौ`  [[6.1.10]]  इति द्विर्वचनम्, `श्नाभ्यस्तयोरातः`  [[6.4.112]]  इत्याकारलोपः। `दायः` इति। `आतो युक्`  [[7.3.33]] । `प्रदः` इति। <<आतश्चोपसर्गे>> [[3.3.106]]  इति कः। ननु च `दद दाने` (धातुपाठः-17), `दध धारणे` (धातुपाठः-8)- इत्येताभ्यमचि कृते ददो दध इति, दा धा - इत्येताभ्यामपि णे कृते दायो धाय इति भविष्यति, तत्किमित्यनेन सूत्रेण? नैतदस्ति; अचि हि सति <<अच्कावशक्तौ>> [[6.2.157]]  इत्यन्तोदात्तत्वं स्यात्। शे तु नञ्स्वर एव भवति -  अददः, अदध इति॥