`अनन्तःपादम्` इति। अन्तः शब्दो मध्यशब्देन समानार्थः। अन्तःपादमिति पादस्य मध्य इत्यर्थ-। `अव्ययं विभक्ति`  [[2.1.6]]  इत्यादिना विभक्त्यर्थेऽव्ययीभावः -  न अन्तःपादमनन्तःपादमिति। एतच्च वहेः प्रकृतत्वात् तस्यैव विशेषमं विज्ञायत इत्यत आह -  `अनन्तःपादञ्चेद्वहिर्वर्तते`इति। छन्दसीत्यनुवृत्तेः पादशब्द ऋक्पादं बोधयति। ऋक्पादमध्ये वहिर्न वर्तत इत्यर्थः। प्रत्युदाहरणे पादमध्ये वहिर्वर्तत इति तेन `वहश्च`  [[3.2.64]]  इति ण्विरेव भवति॥