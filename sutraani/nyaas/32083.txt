`आत्ममाने` इति। मननम् = मानः, भावे घञ्। आत्मनो मानः आत्ममानः। `कर्त्तृकर्मणोः कृति`  [[2.3.65]]  इति षष्ठी, `कृद्योगा च षष्ठी समस्यते`(वा। 83) इति समासः। अथ कर्तरि षष्ठी कस्मान्न भवति? आत्मग्रहणसामर्थ्यात्। न ह्रात्मनोऽन्यस्य पदार्थस्य मतिः सम्भवति, तस्या आत्मगुणत्वात्। अथात्मशब्दोऽयं न सुखादिगुणमाचष्टे, कि तर्हि? पराभावम्। परो यो न भवति स आत्मेति, तथाप्यात्मग्रहणमनर्थकम्। एवं हि मन्तुर्या मतिर्या मतिस्त्तत्र वर्तमानादित्येषोऽर्थः स्यात्, स चायुक्तः,क सर्वा हि मतिः परमपि मन्यमानस्य मन्तुरेव भवति, तस्मात् कर्मण्येव षष्ठी। `यदा प्रत्ययार्थः कर्ता` इत्यादि। कथं पुनरेष एवार्थः, कर्म कर्ता च युज्यते? शक्तिभेदात्, यथा -  पीयमानं मधु मदयतीति। खशः खकारः <<अरुर्द्विषदजन्तस्य मुम्>> [[6.3.67]]  इति मुमर्थः। शकारः सार्वधातुकसंज्ञार्थः॥