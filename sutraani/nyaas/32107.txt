क्वसोरुगित्करणं नुमर्थम्। कित्करणं कानच इव द्रष्टव्यम्। असति हि तस्मिन् `ऋच्छत्यृनाम्` [[7.4.11]]  इति यथेह गुणो न भवति -  तेरतुः, तेरुरिति; तथेहापि ततीर्वानिति। `तृ प्लवनतरणयोः` (धातुपाठः-969), <<ॠत इद्धातोः>> [[7.1.100]]  इतीत्त्वम्, `हलि च`  [[8.2.77]]  इति दीर्घः, द्विरवचनमभ्यासकार्यम्। `जक्षिवान्` इति। `लिटन्यतरस्याम्`  [[2.4.40]]  इत्यदेर्घस्लादेशः। `वस्वेकाजाद्धसाम्`  [[7.2.67]]  इतीट्, <<घसिभसोर्हलि च>> [[6.4.100]]  इत्युपधालोपः, `खरि च`  [[8.4.54]]  इति घकारस्य ककारः, `शासिवसिघसीनाञ्च` [[8.3.60]]  इति षत्वम्, <<कुहोश्चुः>> [[7.4.62]]  इत्यभ्यासस्य चुत्वम् - झकारः, <<अभ्यासे चर्च>> [[8.4.54]]  इति झकारस्य जकारः। `पपिवान्` इति। `पा पाने` (धातुपाठः-925)। पूर्ववदिट्। <<आतो लोप इटि च>> [[6.4.64]]  इत्यकारलोपः। `योगविभाग उत्तरार्थः` इति। उत्तरसूत्रे क्वसोरेवानुवृत्तिर्यथा स्यात्, कानचो मा भूत्॥