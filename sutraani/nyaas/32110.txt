ङकारः <<नित्यं ङितः>> [[3.4.99]]  इति विशेषणार्थः। उकारः `लुङलङलृङक्ष्वडुदात्तः` [[6.4.71]]  इति विशेषणार्थः। भूतसामान्ये चायं लुङ वेदितव्यः; भूतविशेषणेऽनद्यतन्यां लङलिटोर्विधानात्। `अकार्षीत्` इति। <<सिचि वृद्धिः परस्मैपदेषु>> [[7.2.1]]  इति वृद्धिः; पूर्ववदीट्। `वसतेः` इत्यादि। `वस निवासे` (धातुपाठः-1005) इत्यस्मादनद्यतने लङि प्राप्ते लुङ वक्तव्यः। दिवसः सकलोऽतिक्रान्ताया रात्रेश्चतुर्थो याम आगामिन्याश्च प्रथमो यामः -  इत्येषोऽनद्यतनः कालः। तत्र रात्रिविशेषेऽतिक्रान्ताया रात्रेश्चतुर्थे यामे प्रत्युत्थितः क्व भवानुषितः? इति केनचित् पृष्टः कश्चित्, स तस्मिन् रात्रविशेषे दिवा वा प्रतिवचनं प्रयच्छन् लुङं प्रयुङ्क्ते -  `अहमत्रावात्सम्` इति। स च न प्राप्नोति; यस्मादसौ ततो रात्रिशेषात् पूर्वभागं प्रहरत्रयलक्षमधिशयितः, सोऽस्यानद्यतनकालः, ततश्चानद्यतने लङ स्यात्; तसमाल्लुङ् वक्तव्यः = व्याख्येयः। व्याख्यानं त्विहापि बहुलग्रहणमाश्रित्य कर्तव्यम्। `जागरणसन्ततौ` इति। यद्यसौ रात्रिशेषं सकलं सन्तत्याऽविच्छेदेन जागरितवानेवं लुङ् भवति। मुहूर्तमपि यद्यस्मिन् रात्रिविशेषे शयितवांस्ततो लङेव -  आहमत्रावसमिति। `अवात्सम्` इति। लुङ्, मिप्, `तस्थस्थ`  [[3.4.101]]  इत्यादिनाम्भावः, `वदव्रज`  [[7.2.3]]  इत्यादिना वृद्धिः; `सः स्यार्धधातुके` [[7.4.49]]  इति सकारस्य तत्वम्॥