`पुराशब्दे` इति। एतेन पुराशब्द इहोपपदत्वेनोपात्तो न पुरिति दर्शयति। यद्येतदेव, अस्याकारान्तत्वात् पुरीति सप्तम्यन्तो निर्देशो नोपपद्यते? <<आतो धातोः>> [[6.4.140]]  इति योगविभागादाकारलोपाददोषः। अथ `पृ पालनपूरणयोः`(धातुपाठः-1086) इत्येतस्माद्भ्राजादिसूत्रेण  [[3.2.177]]  क्विपि विहितः `उदोष्ठपूर्वस्य`  [[7.1.102]]  इत्युत्त्वे रपरत्वे च कृते यः पूःशब्द सम्पद्यते तस्येहाप्युपपदत्वेनोपादानमिति कस्मान्न विज्ञायते? तस्यानद्यतनवृत्त्यसम्भवात्। पुराशब्दस्तु तत्रैव वर्तत इति तस्यैव ग्रहणं युक्तम्। `लुङ च` इति चकारेण लडनुकृष्यत इति दर्शयति। `यथाविषयम्` इति। `यथाऽसादृश्ये`  [[2.1.7]]  इति वीप्सायामव्ययीभावः। `अन्येऽपि`इति। लङादयः। `वसन्ति` इति। लट्। `अवात्सुः` इति। लुङ, `सिजभ्यस्तविदिभ्यश्च`  [[3.4.109]]  इति झेर्जुसादेशः, `वदव्रज`  [[7.2.3]]  इत्यादिना वृद्धिः, पूर्ववत् सकारस्य तत्वम्। `अवसन्` इति। लङ। `ऊषुः` इति। लिट्, `परस्मैपदानाम्`  [[3.4.82]]  इत्यादिना झेर्जुस्, द्विर्वचनम्, वच्यादिसूत्रेण  [[6.1.15]]  सम्प्रसारणम्, `लिटभ्यासस्योभयेषाम्`  [[6.1.17]]  इत्यभ्यासस्य च; `शासिवसिघसीनाञ्च`  [[8.3.60]]  इति षत्वम्॥