`प्रैषादि`इति आदिशब्देन विधिनिमन्त्रणामन्त्रणाधीष्टादयो गम्यन्ते। `आगच्छति` इति। <<इषुगमियमां छः>> [[7.3.77]]  इति च्छत्वम्। `अध्ययनप्रैषस्य`इति। अध्ययनविषयः प्रैषोऽध्ययनप्रैषः, शाकपार्थिवादित्वादुत्तरपदलोपी समासः। `अथ त्वं छन्दोऽधीष्व ` इति। अत्र <<प्रैषातिसर्गप्राप्तकालेषु कृत्याश्च>> [[3.3.163]]  इति लोट्। स च प्रैषोऽध्ययनविषयः। तस्योपाध्यायगमनं ह्रपेक्ष्याध्ययने प्रैषतेत्यस्योपाध्यायागमनस्यप्रैषं प्रति निमित्तभावः॥