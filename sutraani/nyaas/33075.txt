`भावग्रहणम्` इत्यादि। ननु च यथा <<कर्मव्यतिहारे णच् स्त्रियाम्>> [[3.3.43]]  इत्यत्र द्वये प्रकृते च लक्ष्यदर्शनवशाद्भाव एव प्रत्ययो विज्ञास्यते, तथेहापि, तत्क भावग्रहणेन `अकर्तरि च कारके`  [[3.3.19]]  इत्येतन्निरासार्थेन? सत्यमेतत्; लक्ष्यदर्शनसामर्थ्यादेव प्राप्त एव एवार्थो भावग्रहणेनाख्यायते मन्दबुद्धीनामनुग्रहाय। अथ यथा <<अभिविधौ भाव इनुण्>> [[3.3.44]]  इत्यत्र `भावे` इति वर्तमाने पुनर्भावगर्हणं वासरूपनिरासार्थं विज्ञायते, तथेहापि कस्मान्न विज्ञायते? लक्ष्यदर्शनवशात्। दृश्यते हि क्तादयः -  हूतम्, ह्वानम्, हूतिरिति। घञादौ वासरूपेण भावः॥