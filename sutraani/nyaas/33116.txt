`नित्यसमासार्थं वचनम्` इति। नित्यः समासोऽर्थः प्रयोजनं यस्य तत् तथोक्तम्। कथं पुनरेतद्वचनं नित्यसमासार्थं भवतीत्याह -  `उपपदसमासो हि नित्यसमासः` इति। अनेन हि सूत्रेण कर्मण्युपपदे प्रत्ययो विधीयत इति, <<उपपदमतिङ्>> [[2.2.19]]  इत्युपपदसमासो भविष्यति, स च नित्यः;तद्विधौ <<नित्यं क्रीडाजीविकयोः>> [[2.2.17]]  इत्यतो नित्यगर्हणानुवृत्तेः। `पयः पानं सुखम्` इति। कथं पुनरेतदस्योदाहरणं भवति? यावता नात्र संस्पर्शात् सुखमुत्पद्यते, किं तर्हि? अभ्यवहारात्;नैष दोषः;सर्वे हि तेऽभ्यवहारादयो न विना स्पर्शेन न भवतीति नान्तरीयकत्वात् स्पर्शो नापेक्ष्यते।`तूलिकाया उत्थानं सुखम्` इति। <<उदः स्थास्तम्भोः पूर्वस्य>> [[8.4.61]]  इति पूर्वसवर्णः। अस्तीह कर्त्तुः शरीरसुखम्, न तु कर्मणा संस्पृश्यमानस्य, किं तर्हि? अपादानेन तूलिकाख्येन। `अग्निकुण्डस्योपासनम्` इति। `आस उपदेशने` (धातुपाठः-1021) उपपूर्वः। अत्रास्पर्शात् सुखं भवति; अग्निकुण्डेनोपास्यमानेनोपस्पृश्यमानस्यैव तदुत्पत्तेः। `गुरोः स्नापनम्` इति। `ष्णा शौचे` (धातुपाठः-1053), हेतुमण्मिच्। `अर्त्तिह्यी`  [[7.3.36]]  इत्यादिना पुक्। ननु चात्रापि गुरुः सुखस्य कर्ता भवतीत्यस्तीह कर्त्तुः सुखम्। तत्कथमिदं प्रत्युदाहरणं भवतीत्याह - `स्नापयतेर्न गुरुः` इति। अनेनतद्दर्शयति -  नात्र सुखापेक्षं कर्त्तृत्वं विवक्षितम्, किं तर्हि? क्रियापेक्षम्। न चात्र स्नापनक्रियाया गुरुः कर्ता, किं तर्हि? शिष्यः, तस्य च गुरुः कर्मैव भवति। कर्मसंज्ञा पुनर्गुरोः `गतिबुद्धि`  [[1.4.52]]  इत्यादिसूत्रेण; तस्याकर्मके स्नातावण्य्नते कर्तत्वात्। `परिष्वञ्जनम्` इति। `ष्वन्ज परिष्वङ्गे` (धातुपाठः-976), `उपसर्गात् सुनोति`  [[8.3.65]]  इत्यादिना मूर्धन्यः। `मानसी प्रीतिः`इति। तेन पुत्रपरिष्वञ्जनजन्मनः प्रीतिविशेषस्य शरीरसुखत्वं दर्शयति। `मर्दनम्` इति। `मृद क्षोदे` (धातुपाठः-1515)। `सर्वत्रासमासः प्रत्युदाह्यियते`इति। न तु ल्युडभावः। ल्युटः पूर्वसूत्रेण सर्वत्र भावात्॥