`अयथाभिप्रेताख्याने` इति। यद्यदभिप्रेतमिष्टं यथाभिप्रेतम्, `यथाऽसादृश्ये` [[2.1.7]]  इति वीप्सायामव्ययीभावसमासः, न यथाभिप्रेतमयथाभिप्रेतम्। अप्रियमित्यर्थः। `आचक्षे`इति। आङपूर्वाच्चक्षिङो लट्; `थासः से` [[3.4.80]] , `स्कोः संयोगाद्योरन्तेच` [[8.2.29]]  इति ककारलोपः, <<षढोः कः सि>> [[8.2.41]]  इति कत्वम्,िण्कोःट  [[8.1.57]]  इति षत्वम्।`उक्तम्` इति। क्वोक्तम्? <<उपदंशस्तृतीयायाम्>> [[3.4.47]]  इत्यत्र। उपपदसमासार्थं वचनमिति च। <<क्त्वा च>> [[2.2.22]]  इत्यनेनोपपदसमासः पक्षे यथा स्यात्। कस्मात् पुनरनेन यः क्त्वा विहितस्तेन समासो भवति? यस्तु `समानकर्त्तृकयोः`  [[3.4.21]]  इत्यादिना विहितस्तेन न भवति? इत्याह -  `तथा हि` इत्यादि। <<क्त्वा च>> [[2.2.22]]  इत्यत्र `तृतीयाप्रभृतीनि`  [[2.2.21]]  इत्यनुवर्तते। तस्मादनेन यः क्त्वा विहितस्तेनैव पक्षे समासो भवति, न तु तेन, तृतीयाप्रभृतिषूपपदेषु क्त्वा विधीयते। अथ णमुल्ग्रहणं किमर्थम्; यावता णमुलनुवर्तत एव,ततः क्तवा चेति वक्तव्यम्? इत्याह -  `णमुलधिकारे` इत्यादि। तुल्यकक्षत्वं तद्वत् तुल्यबलत्वम्। `तेन` इत्यादि। ज्ञापकस्य प्रयोजनं दर्शयति। यदि `क्त्वा च` इत्युच्येत। चकारेण यत्नादनुकृष्टो णमुलुत्तरत्र नानुवर्तेत; यत्नाभावात्। यथा तेन क्त्वाप्रत्ययस्यान्वाचीयमानता विज्ञायेत ततश्चोत्तरत्र तस्याप्रधान्यादनुवृत्तिर्न स्यात्। पुनर्णमुल्ग्रहणे सति सहनिर्देशात् क्त्वाणमुलोर्गुणप्रधानभावो न भवतीति द्वयोरप्यनुवृत्तिर्भवति॥