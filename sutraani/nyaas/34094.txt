`पर्यायेण` इति। अथ युगपदेव कस्मान्न भवतः? एवं मन्यते -  टितावेतौ विधीयेते, टित्त्वञ्चादिविधानार्थंम्। न च युगपद्द्वयोरादित्वं भवति, एकेनैवादिदेशस्यावष्टब्धत्वान्न युक्तं यौगपद्यमिति। `जोषिषत्` इत्यादीव्युदाहरणानि <<सिब्बहुलं लेटि>> [[3.1.34]]  इत्यत्र व्युत्पादितानि। अत्रापि व्युत्पाद्यन्ते। `जोषिषत्` इति -  `जुषी प्रीतिसेवनयोः` (धातुपाठः-1288), सिप इकार उच्चारणार्थः, अनेनाट्, <<इतश्च लोपः परस्मैपदेषु>> [[3.4.97]]  इतीकारलोपः `आर्धधातुकस्येड्वलादेः`  [[7.2.35]]  इतीट्, लघूपधगुणः, `आदेशप्रत्यययोः` 8.3.59) इति षत्वम्। `तारिषत्` इति -  `तृ प्लवनतरणयोः` (धातुपाठः-969), <<सार्वधातुकार्धधातुकयोः>> [[7.3.84]]  इति व्यत्ययेन धात्वकारस्य दीर्घः। शेषं पूर्ववत्। `मन्दिवत्` इति - `मदि स्तुतिमोदमदस्वप्नकान्तिगतिषु` (धातुपाठः-13) इदितो नुम्`  [[7.1.58]] । `पदाति` इति। `पद गतौ` (धातुपाठः-1169) दिवादावनुदात्तेत् , व्यत्ययेन परस्मैपदम्; शप्प्रत्ययश्च, अटा सहाकः सवर्णे  [[6.1.97]]  दीर्घत्वम्, तिप्। इकारलोपोऽत्र न भवति; तद्विधौ <<वैतोऽन्यत्र>> [[3.4.96]]  इत्यतो वाग्रहणानुवृत्तेः। `च्यावयति` इति। `च्युङ् ज्युङ प्रुङ प्लुङ गतौ` (धातुपाठः-955 - 958), हेतुमण्णिच्॥