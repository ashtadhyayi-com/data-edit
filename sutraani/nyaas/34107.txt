अथ तकारथकाराब्यां लिङ विशिष्यते -  तकारथकायोर्यो लिङ स्थानीति? तेन वा तौ लिङसम्बन्धिनोस्तकारथकारयोरिति? तत्र यद्याद्यः पक्ष आश्रीयेत, तदा विशेष्यत्वाल्लिङः प्राधान्यम्। ततश्च प्रधाने कार्यसम्प्रत्ययाल्लिङ एव सुडागमः स्यात्। एवञ्च परत्वाद्विशेषविहित्वाच्च सुटा सीयड् बाध्येत। तस्माद्दुष्टोऽयं पक्ष इति द्वितीयं पक्षमाश्रित्याह -  `लिङ्सम्बन्धिनोः` इति। यदुक्तम् -  तकारथकारयोः सुडागमो भवतीति, तस्यार्थ स्पष्टीकर्त्तुमाह -  `तकारथकारावागमिनौ` इति। विशेष्यत्वेन प्राधान्यादिति भावः। यदुक्तञ्च -  लिङसम्बन्धिनोरिति, तस्यार्थ स्पष्टीकर्त्तुमाह -  `लिङ् तद्विशेषणम्` इति। `सीयुटस्तु लिङेवागमी` इति। तकारथकारावेवकारेण व्यवच्छिद्येते। `तेन` इत्यादि। यत एवं तकारथकारावागमिनौ सुटः, सीयुटस्तु लिङेव, तेन भिन्नदेशत्वात् सुटा सीयुड् न बाध्यते। न च भिन्नदेशयोर्बाध्यबाधकभावो युक्तः; विरोधाभावात्। `कृषीष्ट, कृषीष्ठाः` इति। तथासोरेकवचनयो रूपे। `कृषीयास्ताम्, कृषीयास्थाम्` इति। आतामाथामोः। सर्वत्राशिषि लिङ, `उश्च`  [[1.2.32]]  इति कित्त्वाद्गुणाभावः॥