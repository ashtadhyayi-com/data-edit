`कथं कौरवी`इति। कौरव्यशब्दादेवात्र हीब्विहित इति मन्यमानस्य प्रश्नः। कुरुशब्दादेवात्राणन्तान्ङीब्विहित इति दर्शयन्नाह -`तस्येदम्` इत्यादि।`कौरव्यमाण्डूकयोः` इत्यादि। कौरव्यमाण्डूकयोरनेन सूत्रेण यत्कार्यं विधीयते तस्यासुरेरप्युपसंख्यानम् = प्रतिपादनं कर्तव्यम्। आसुरेरपि ष्फः प्रतिपादयितव्य इति यावत्। तत्रेदं प्रतिपादनम् - चकारोऽत्र क्रियते,स चानुक्तसमुच्चयार्थः तेनासुरिशब्दादपि ष्फो भविष्यतीति। `आसुरायणी`इति। असुरस्यापत्यमिति `अत इञ्`  [[4.1.95]]  , तदन्तात् ष्फः। `इञश्चेत्यणि प्राप्ते` इति। तत्र <<प्रस्थोत्तरपदपलद्यादिकोपधादण्>> [[4.2.110]]  नेति योगविभागः कर्तव्यः, तेनासुरिशब्दादपि प्रतिषिद्धे <<वृद्धाच्छः>> [[4.2.114]]  इति छ एव भविष्यति - आसुरिणा प्रोक्त आसुरीयः कल्प इति॥