`शङ्खभिन्नी` इति। `रदाभ्याम्`  [[8.2.42]]  इति नत्वम्। निष्ठान्तस्य `निष्ठा`  [[2.2.36]]  इति पूर्वनिपाते प्राप्ते `जातिकालसुखादिभ्यः परवचनम्` (वा।116) इति स न भवति। शङ्खादिशब्दा हि जातिवचनाः। अत एव हि <<जातिकालसुखादिभ्योऽनाच्छादनात् क्तोऽकृतमितप्रतिपन्नाः>> [[6.2.170]]  इत्यन्तोदात्तत्वं भवति। `गलकोत्कृती` इति। `कृती छेदने` (धातुपाठः-1435) इत्यस्मात् क्तः। `केशलूनी` इति। केशान् लुनातीति। <<ल्वादिभ्यः>> [[8.2.44]]  इति नत्वं चोदयति।`पादपतिता` इति। <<कर्तृकरणे कृता बहुलम्>> [[2.1.32]]  इति तत्पुरुषसमासेऽन्तोदात्तत्वम्।`अन्तोदात्ताज्जातप्रतिषेधः` इति। अन्तोदात्ताद्बहुव्रीहेर्ङीषो विधाने जातशब्दान्तात् प्रतिषेधः, स चान्तग्रहणादेव लभ्यत इति न वक्तव्यम्। इहान्तग्रहणं न कर्तव्यमेव, विनाऽपि तेन यथा `वर्णाअदनुदात्तात्`  [[4.1.39]]  इत्यत्रानुदात्तान्तादिति विज्ञायते, तथेहाप्यन्तोदात्तन्तादिति विज्ञास्यते? तदेवमर्थं क्रियते -  अन्तोदात्त एव यो नित्यं बहुव्रीहिस्ततो यथा स्यात्, विकल्पेन योऽन्तोदात्तस्ततो मा भूदिति। इह च दन्ताजाता, स्तनजातेत्यत्र <<वा जाते>> [[6.2.171]]  इति विकल्पेनान्तोत्तत्वम्, अतोऽयं विधिर्न भविष्यति। अथ वा - उत्तरसूत्रे वाग्रहणमुभयोरपि योगयोः शेषः, व्यवस्थितविभाषा च, तेन जातशब्दान्तान्न भविष्यति। अस्मस्तु व्याख्यानेऽन्तग्रहणं विस्पष्टार्थमेवेति वेदितव्यम्।`पाणिगृहीत्यादीनामर्थविशेषे`इति। `सिद्धये` इति शेषः। पाणिगृहीतीत्यादीनां सिद्ध्यर्थं विशेष एव ङीब्भवति, न सर्वत्र। एतदपि व्यवस्थितविभाषया लभ्यते। विशेषस्तु पाणिग्रहणस्य वेदितव्यः। आग्निसाक्षिपूर्वकं भार्यार्थं यस्या पाणिग्रहणं क्रियते सा पाणिगृहीतीति भवति। `यथाकथञ्चित्` इति। यथोक्तात् प्रकारादन्येन केनापि प्रकारेणेत्यर्थः।`अबहुनञ्` इत्यादि। बह्वादिपूर्वान्ङीष् न भवतीत्येतदर्थरूपं व्याख्येयमित्यर्थः। व्याख्यानं तु तस्यैव वाग्रहणस्य व्यवस्थितविभाषात्वमाश्रित्य कर्तव्यम्। `जातिकालसुखादि` इत्यादि। `बहुकृते` इत्यत्र <<बहोर्नञ्वदुत्तरपदभूम्नि>> [[6.2.175]]  इत्यन्तोदात्तत्वम्। `अकृता, सकृता` इत्यत्र `नञ्सुभ्याम्`  इति। `मासजातः` इत्यादिषु <<जातिकालसुखादिभ्योऽनाच्छादनात् क्तोऽकृतमितप्रतिपन्नाः>> [[6.2.170]]  इति॥