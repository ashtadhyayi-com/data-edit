अथ <<द्वीपादनुसमुद्रं यञ्>> [[4.3.10]]  इति यो यञ् विहितः, यश्च `वृञ्छण्`  [[4.2.79]] इत्यादिना सूत्रेण सुतङ्गमादिभ्य इञिति तदन्तात् कस्मान्न भवति, न ह्यत्र कश्चिद्विशेष उपात्तः?इत्यत आहः - `द्वीपादनुसमुद्रं यञ्` इत्यादि। गोत्रग्रहणेन ह्यत्र यञिञौ विशेष्येते - गोत्रे यौ यञिञाविति। न च `द्वीपात्`  [[4.3.10]]  इत्यादिना गोत्रे यञ् विहितः,किं तर्हि? जातादावर्थविशेषे। नापि सुतङ्गमादिभ्यो गोत्रे इञ् विहितः, किं तर्हि? तदस्मिन्नस्तीति देशे` (4.2.68,70) इत्येवमादिषु चतुष्र्वर्थेषु, तेन तदन्तान्न भवति। यदि तर्हि गोत्रग्रहणेनेह यञिञौ विशेष्येते, न प्रत्ययार्थः, एवं सति क्वायं प्रत्ययो भवतीति न विज्ञायत इत्यत आह -`तदन्तात्` इत्यादि। कस्मात् तदित्याह - `गोत्राद्यूनीति वचनात्` इति॥