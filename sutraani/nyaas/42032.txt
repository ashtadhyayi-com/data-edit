`अणो ण्यस्य चापवादः` इति। वास्तोष्पतिशब्दात् `दित्यदित्यादिभ्य`  [[4.1.85]]  इत्यादिना प्राप्तस्य ण्य्स्यापवादः। शेषेभ्यस्त्वौत्सर्गिकस्याणः। वास्तुनः पतिर्वास्तोष्पत्तिः। वास्तुशब्दस्य नपुंसकस्य पुंल्लिङ्गता, षष्ठर्थेऽलुक् च निपातनात्। `षष्ठ्याः पतिपुत्रपृष्ठ`  [[8.3.53]]  इत्यादिना षत्वम्। `द्यावापृथिव्यौ` इति। <<दिवो द्यावा>> [[6.3.29]]  इति द्यावादेशः। `शुनासीरीयम्` इति। <<देवताद्वन्द्वे च>> [[6.3.26]]  इत्यानङ्। `अग्नीषोमीयम्` इति। <<ईदग्नेः सोमवरुणयोः>> [[6.3.27]]  इतीत्त्वम्; <<अग्नेः स्तुत्स्तोमसोमाः>> [[8.3.82]]  इति षत्वम्॥