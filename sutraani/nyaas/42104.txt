`अमेह` इत्यादि। परिगणनम्। एतच्चोत्तरसूत्रस्थस्यान्यतरस्यांग्रहणस्यभोर्योगयोः विज्ञायते व्यवस्थितविभाषाविज्ञानाच्च लभ्यते। अमाशब्दः समीवाची, स्वरादिपाठादव्ययत्वम्। इहेत्यादीनां <<तद्धितश्चासर्वविभक्तिः>> [[1.1.38]]  इति। अमा भवोऽमात्यः।`औपरिष्टः` इति। उपरिष्टाद्भवतीत्यणि कृते `अव्ययानां भमात्रे टिलोपो वक्तव्यः` (वा।842) इति टिलोपः।परतो भवः `पारस्तः`। परतः शब्दः <<विभाषा परावराभ्याम्>> [[5.3.29]]  इत्यसुजन्तः। `आरातीयः` इति। अत्र टिलोपो न भवति; `बहिषष्टिलोपश्च` (वा।378) इत्यत्रानित्यत्वस्य ज्ञापितत्वात्।`त्यब्नेध्र्रुवे` इति। निशब्दाध्रुवे वाच्ये त्यब्भवति। नियते सर्वकाले भवो नित्यः।`निसो गते` इति। निःशब्दाद्गते वाच्ये त्यब्भवति। `निष्टः` इति। <<ह्रस्वात् तादौ तद्धिते>> [[8.3.101]]  इति मूर्धन्यः। एवमादविष्ट इत्यत्रापि भवति॥