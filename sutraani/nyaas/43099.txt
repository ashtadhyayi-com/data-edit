`ग्लौचुकायनकः। म्लौचुकायनकः` इति। ग्लुचुकम्लुचुकशब्दाभ्यां `प्राचावृद्धात् फिन्`  [[4.1.160]] तदन्ताद्वुञ्। आख्याग्रहणं किमर्थम्? न गोत्रक्षत्त्रियेभ्य इत्येवोच्येत? इत्यत आह - `आख्याग्रहणम्` इत्यादि। यद्याख्याग्रहणं न क्रियेत, ततो येऽपि यथाकथञ्चित् क्षत्त्रिये वर्तन्ते तेभ्योऽपि स्यात्, नेष्यते; तस्मात् प्रसिद्धक्षत्त्रियपिरग्रहार्थमाख्याग्रहणं क्रियते। तेनह न भवति - विद्वान् क्षत्त्रियो भक्तिरस्येति। न विद्वच्छब्दः क्षत्त्रियशब्द इति प्रसिद्धः। क्षत्त्रियशब्दस्य तु सामानाधिकरण्यात् क्षत्त्रिये वृत्तिर्गम्यते। `पाणिनीयः` इति। पाणिनोऽपत्यमित्यण्; `गाथिविदथ`  [[6.4.165]]  इत्यादिना प्रकृतिभावः, पाणिनो भक्तिरस्येति <<वृद्धाच्छः>> [[4.2.114]]  `पाणिनीयः`। पौरवो भक्तिरस्येति `पौरवीयः`॥