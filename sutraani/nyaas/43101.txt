`प्रकर्षेणोक्तम्` इति। प्रकर्षः = अतिशयः,तेन व्याख्यातं तदध्यापितं वा `प्रोक्तम्` इत्युच्यते। `न तु कृतम्` इति। न तु कृतमुत्पादितं प्रोषतमित्युच्यते। कस्मादित्याह - <<कृते ग्रन्थे>> [[4.3.116]]  इति गतार्थत्वात्। कथं माथुरीत्यण्, यावता वृधाच्छेनैव भवितव्यम्? नैष दोषः; <<कलापिनोऽण्>> [[4.3.108]]  इत्यत्राण्ग्रहणस्यान्येभ्यो भवतीत्येतत् प्रयोजनं वक्ष्यति, तेन माथुरशब्दादप्यण्भवति। `पाणिनीयम्` इति। पाणिशब्दात् <<वृद्धाच्छः>> [[4.2.114]]  इति च्छः। `आपिशलम्,कालकृत्स्नम्` इति। आपिशलिकाशकृत्स्निशब्दाभ्यां `इञश्च`  [[4.2.111]]  इत्यण्॥