`तस्य` इति। पुंल्लिङ्गेनायं निर्देशः, पुंस्येव स्यात्, न द्विवचनबहुवचनान्तात्; प्रत्यक्षवाचिनश्च स्यात्; नापि विशेषवाचिनः; तच्छब्दस्य परोक्षवस्तुमात्रवाचित्वात्। प्रत्ययार्थोऽपीदमित्येकवचनेन नपुंसकलिङ्गेन निर्दिष्ट इत्येकस्मिन्नर्थे स्यात् - नपुंसक एव,नान्यत्र; परोक्षे न स्यात्; इदमः प्रत्यक्षवाचित्वात्? इत्येतत्? सर्वमाशङ्क्याह -`प्रकृतिप्रत्ययार्थयोः` इत्यादि। प्रकृतौ षष्ठर्थमात्रं विवक्षितम्। प्रत्ययार्थेऽपि षष्ठर्थसम्बन्धिमात्रम्, येन विना षष्ठर्थो न सम्पद्यते। `यदपरम्` इत्यादिना मात्रशब्देन यद्व्यवच्छिन्नं तद्दर्शयति। आदिशब्देन सामान्यभिधायित्वं गृह्रते। अस्य तु सर्वत्र विवक्षाकारणम् <<तस्यापत्यम्>> [[4.1.92]]  इत्यत्रैवक्तम्। अथेह कस्मान्न भवति - देवदत्तस्यानन्तरम्, देवदत्तस्य समीपत्यादि? `अनन्तरादिषु` इत्यादि। `अनभिधानात्` इति। प्रत्ययान्तेनानन्तरादीनामप्रत्यायनमित्यर्थः।`संवहेस्तुः`इति। वहेस्त्रन्तादित्यर्थः। `सांवाहित्रम्` इति। सम्पूर्वाद्वहेस्तुरिट् च, यणादेशः। `सिद्ध एवात्राण्` इति। <<प्राग्दीव्यतोऽण्>> [[4.1.83]]  इत्यनेन। यद्येवं किमर्थमुपसंख्यानम्? इत्याह - `इडर्थम्` इत्यादि। उपसंख्याने ह्रसतीडागमो न स्यात्, `एकाच उपदेशेऽनुदात्तात्`  [[7.2.10]]  इतीट्प्रतिषेधात्।`अग्नीघः` इत्यादि। अग्नीघ इत्येतस्माच्छरणे गृहे वाच्ये रण् वक्तव्यः, भसंज्ञा च वक्तव्या, भसंज्ञायाञ्च सत्यां पदसंज्ञाभावाज्जशत्वं न भवति।`समिधाम्` इत्यादि। आधीयन्ते येन मन्त्रविशेषेण समिधस्तस्मिन् सनिधामाधानविशेषे समिच्छब्दात् वण्यण् प्रत्ययो वक्तव्यः = व्याख्येयः। व्याख्यानं तु  -`हविर्निवाससामिधेनीषु`  [[3.1.129]]  इत्येतन्निर्देशमाश्रित्य वक्तव्यम्। `सामिधेनी` इति। <<षिद्गौरादिभ्यश्च>> [[4.1.41]]  इति ङीष्, <<हलस्तद्धितस्य>> [[6.4.150]]  इति यलोपः॥