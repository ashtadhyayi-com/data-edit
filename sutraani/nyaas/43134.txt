`अञ्मयटोरपवादः` इति। यदत्रानुदात्तादि तस्मात् <<अनुदात्तादेश्च>> [[4.3.140]]  इति प्राप्तस्याञोऽपवादः। यद्वृद्धं ततः <<नित्यं वृद्धशरादिभ्यः>> [[4.3.144]]  इति मयटः। तत्र बिल्वशब्दस्य प्रातिपदिकस्वरेणान्तोदात्तत्वे प्राप्ते `बिल्वतिष्ययोर्वान्तस्वरितत्वम्` (फि।सू।1।23) इति स्वरितत्वं भवति, उदात्तो वा। `व्रीहिमुद्ग` शब्दौ घृतादित्वादन्तोदात्तौ। `मसूरगोधूम` शब्दौ `लघावन्ते द्वयोश्च बह्वषो गुरुः` (फि।सू।2।42) इति मध्योदात्तौ। एवं `गवेधुका` शब्दोऽपि। इषेः क्सुः, `इक्षुः`। प्रत्ययस्वरेणान्तोदात्तः। `वेणुः` शब्दोऽपि <<विभाषा वेण्विन्धानयोः>> [[6.1.215]]  इतिपक्षेऽन्तोदात्त एव। `कर्पासीपाटली` शब्दौ `जातेरस्त्रीविषयादयोपधात्`  इति ङीषन्तौ। ङीष्प्रत्ययान्तत्वान्ङीष्प्त्ययस्वरेणान्तोदात्तौ। `कर्कन्धू` शब्दः `अन्दूदृग्भूजम्बूकफेलूकर्कन्धूदिधिषूः` (द।उ।1।176) इति निपातनान्मध्योदात्तः। `कुटीर` शब्दः `लघावन्ते` (फि।सू।2।42) इत्यादिना मध्योदात्तः। सर्व एते <<अनुदात्तं पदमेकवर्जम्>> [[6.1.158]]  इत्यनुदात्तादयः। तेनाञ्बाधनार्थं ग्रहणमिति। अथाण्ग्रहणं किमर्थम्, न बिल्वादिभ्यो यथाविहितमेवोच्येत? नैवं शक्यम्; पाटलीशब्दो ह्यत्र वृद्धः पठते, तस्मादञो बाधके मयटि प्राप्ते पुनर्वचनादञेव स्यात्। अण्ग्रहणात् त्वणेव भवति। तस्मादण्ग्रहणं क्रियते॥`यथायोगम्` इति। प्राण्योषधिवृक्षेभ्यो विकारावयवयोः, अन्येभ्यस्तु विकारमात्र इत्येषो यतायोगार्थः। `अञोऽपवादः` इति। `ओरञ्`  [[4.3.137]] , `अनुदात्तादेः`  [[4.3.138]]  इत्येताभ्यां प्राप्तस्य। `तित्तिडीकमाण्डूक दर्दुरूकमधूक`शब्दाः `लघावन्ते` (फि।सू।2।42) इत्यादिना मध्योदात्ताः,तेनानुदात्तादयो भवन्ति॥