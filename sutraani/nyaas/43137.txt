`अनुदात्तादेरन्यदिहोदाहरणम्` इति। अनुदात्तादेरुत्तरसूत्रेणैव सिद्धत्वात्। `दैवदारवम्, भाद्रदारवम्` इति। देवदारुभद्रदारुशब्दौ `पीतद्रवर्थानाम्` (फि।सू।2।37) इत्याद्युदात्तौ। तस्यायमर्थः -पीतद्रुः अर्थो येषां ते पीतद्रवर्थाः, तेषां पीतद्रवर्थवचनानामादिरुदायो भवति॥`दाधित्थम्` इत्यादि। दध्नि तिष्ठतीति, कपौ तिष्ठतीति  -सुपि स्थः`  [[3.2.4]]  इति कः,<<अतो लोपः>> [[6.4.48]]  इत्यकारलोपः, पृषोदरादित्वात् सकारस्य तकारः,उपपदसमासः, समासस्वरेणान्तोदात्तौ। तेन दधित्थकपित्थशब्दावनुदात्तादी भवतः॥