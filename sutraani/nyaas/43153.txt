`मयटोऽपवादः` इति। वृद्धलक्षमस्य सर्वस्य ञित्प्रत्ययान्तस्य वृद्धत्वात्।`एते प्रत्यया गृह्यन्ते` इति। ननु चैकानुबन्धपरिभाषया ष्ट्लञो ग्रहणं न प्राप्नोति? नैष दोषः; `ञितश्च` इति हि चकारस्तत्समुच्चयार्थः। तेन तस्यापि ग्रहणं भविष्यति। ओरञो  [[4.3.137]]  ग्रहणेन <<अनुदात्तादेश्च>> [[4.3.140]]  <<पलाशादिभ्यो वा>> [[4.3.141]]  इत्येतत्सूत्रग्रहणं वेदितव्यम्; अभिन्नत्वात्। य एवं `ओरञ्`  [[4.3.137]]  इत्यनेनाञ्विहितः स एवास्मिन् सूत्रद्वयेऽनुवर्तते। `दैवदारवस्य विकारोऽवयवो वा` इत्यादिना यथायोगमेषां प्रत्ययानामुदाहरणादीनि दर्शयति। `कांस्यम् पारशवम्` इति। कंसाय हितमिति `प्राक् क्रीताच्छ-`  [[5.1.1]]  कंसीयः। परशवे हितमित्युगवादित्वा  [[5.1.2]]  द्यत्। परशव्यस्य विकारोऽवयवो वेति <<कंसीयपरशव्ययोर्यञञौ लुक् च>> [[4.3.168]]  इति यथासंख्यं यञञौ भवतः, छयतोश्च लुक् - कांस्यम्, पारशवः; तयोर्विकारोऽवयवो वेत्येनेनाञ्। `बैल्वमयम्` इति। बिल्वशब्दो <<बिल्वादिभ्योऽण्>> [[4.3.136]]  इत्यणन्तः। ततो वृद्धलक्षमे मयडेव भवति। `वैदमयम्` इति। `अनृष`  [[4.1.104]]  इत्यादिनाञ् - वैदः। भवत्ययमञ्प्रत्ययो ञित्, न तु विकारावयवलक्षमः,तेन मयडेव भवति॥