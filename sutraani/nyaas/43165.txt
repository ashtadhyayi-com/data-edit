हरीतक्यादिषु कण्टकारिका,गर्गारिका, शेफालिका - इत्येते <<संज्ञायां कन्>> [[5.3.87]]  इति कन्नन्तत्वान्नित्स्वरेणाद्युदात्ताः। तेनैव तेभ्य औत्सर्गिकस्याणो लुप्। शेषेभ्यस्त्वनुदात्तादिलक्षणस्याञः, सर्वे तेऽन्तोदात्तत्वादनुदात्तादयः। तत्र काला, द्राक्षा, ध्राक्षा - इत्येतेभ्यः प्राग्ये पठन्ते ते ङीषन्तत्वादन्तोदात्ताः तत्र ओतपाकी, अर्जुनपाकी - इत्येतौ `पाककर्णपर्ण`  [[4.1.64]]  इत्यादिना ङीषन्तौ। शेषेभ्यस्तु गौरादित्वात् `गौरादिभ्यश्च`  [[4.1.41]] । कालाद्राक्षाध्राक्षाशब्देभ्यः प्रातिपदिकस्वरेणान्तोदात्तेभ्यष्टाप्, सवर्णदीर्घत्वम्, <<एकादेश उदात्तेनोदात्तः>> [[8.2.5]]  इत्युदात्तत्वम्। अतः कालादयोऽप्यन्तोदात्ताः॥