इह प्रकरणे केषुचित् संहितिकः षकारो दृष्टः, केषुचित्प्रत्ययस्यैवानुबन्धः;तदिह ठगधिकारे न ज्ञायते - कः सांहितिकः? कः प्रत्ययानुबन्धः? इति। अतोऽसन्देहार्थं परिगणनं कृतम्। तच्च `आकर्षात्पर्पादिभ्यः` इत्यादिना श्लोकेन करोति। <<आकर्षात् ष्ठल्>> [[4.4.9]] , `पर्गादिभ्यष्ठन्`  [[4.4.10]] , `भस्त्रादिभ्यष्ठन्`  [[4.4.16]] , `कसुसीददशैकदशात् ष्ठन्ष्ठचौ`  [[4.4.31]] , <<आवसथात् ष्ठल्>> [[4.4.74]] , <<किशरादिभ्यः ष्ठन्>> [[4.4.53]]  इति वितः षडेते। ननु च <<अन्यतो ङीष्>> [[4.1.40]]  इत्यादयोऽन्येभ्योऽपि वितः सन्त्येव। तत्किमुच्यते षडेते? इत्यत आह - `ठगधिकारे` इत्यादि। ठकः प्रकृतत्वात् तदधिकारे ये षितः त एव परिगृह्रन्त इति दर्शयति।नन्वेवमपि सति सप्त भवन्ति, कुसादादि  [[4.4.31]]  सूत्रे षित्प्रत्ययद्वयविधानात्? इत्यत्राह - `विधिवाक्यापेक्षं तु षट्त्वम्` इति। षितः प्रत्ययानां सप्तत्वात्। एतेनैव योगाः षितः प्रयुक्ताः। षित्प्रत्ययार्थाः षडेते योगा इत्यर्थः॥