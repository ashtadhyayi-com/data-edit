पणपादमाषेभ्यः <<असमासे निष्कादिभ्यः>> [[5.1.20]]  इति असमासे ठको विधानाट्ठञि प्राप्ते तस्य लुकि शतशब्दादप्यसमासे <<शताच्च ठन्यतावशते>> [[5.1.21]]  इति ठन्यतोर्विधानात्? समासे संख्यालक्षणे कनि यद्? विधीयते। `द्विपाद्यम्` इत्यादि। ननु पद्भावः कस्मान्न भवति `पद्यत्यतदर्थे`  [[6.3.53]]  इति? सत्यम्; <<पादस्य पदाज्यातिगोपहतेषु>> [[6.3.52]]  इत्यत्र प्राण्यङ्गस्यैव पद्भावविधानात्। कृत एतत्? `आज्याति` इत्यादिना गतिवचनेन सम्बन्धस्तस्यैवोपपद्यते; न परिमाणशब्दस्य। स एव प्राण्यङ्गवाच्युत्तरसूत्रेऽप्यनुवर्तिष्यत इति तस्यैव पद्भाव इष्यते। स्यादेतत् - अयमपीह पादशब्दः प्राण्यङ्गवाची, अतो भवितव्यमेवेह पद्भावेन? इत्यत आह - `पद्भावो न भवति` इति। <<पद् यत्यतदर्थे>> [[6.3.53]]  इति पद्भावः प्राप्नोति, स न भवति। किं कारणमित्याह - `प्राण्यङ्गस्य` इत्यादि। <<पादस्य पदाज्यातिगोपहतेषु>> [[6.3.52]]  इत्यत्र प्राण्यङ्गस्य पादस्य ग्रहणम्। `इदं तु परिमाणग्रहणम्` [`परिमाणम्-काशिका] इति। पणादिभिः परिमाणैः साहचर्यात्? परिमाणं पादो गृह्रते, न प्राण्यङ्गमिति पद्भावस्याप्रसङ्गः॥