`विशिपूरी` इत्यादि। `विश प्रवेशने` (धातुपाठः-1824), `पूरी आप्यायने` (धातुपाठः-1803), `पत्लृ गतौ` (दा।पा। 845) `रुह बीजजन्मनि` (धातुपाठः- 859) - एताः प्रकृतयो यस्यानस्य <<युवोरनाकौ>> [[7.1.1]]  इति युस्थाने विहितस्यानः, तस्माद्विद्यमानपूर्वपदाच्छ उपसंख्येयः। केवलस्यानस्य सपूर्वपदत्वं न सम्भवतीति तस्य शब्दस्येदं विशेषणं विज्ञायते। गृहप्रवेशनं प्रयोजनं यस्य तत्र गृहप्रवेशनशब्दो विशिप्रकृत्यनन्तः, गृहशब्देन च सपूर्वपदः। यदि तर्हि विश्यादिप्रकृत्यनन्ताच्छशब्दाच्छ उपसंख्यायते, अनुप्रवचनादिषु संवेशनारोहणादीनां पाठोऽनर्थकः; तस्यैव प्रपञ्चार्थत्वात्॥