`प्रथिमा` इति। `तुरिष्टेमेयस्सु`  [[6.4.154]]  इति, `टेः`  [[6.4.155]]  इति टिलोपः। `र ऋतोहलादेर्लघोः`  [[6.4.161]]  इति ऋकारस्य रेफः, <<सर्वनामस्थाने चासम्बुद्धौ>> [[6.4.8]]  इति दीर्घः। `पार्थवम्` इति। <<इगन्ताच्च लघुपूर्वात्>> [[5.1.131]]  इत्यण्। `अपवादैः` इत्यादि। इमनिच्प्रभृतीनपवादस्त्वितलोर्वक्ष्यति, तैः सह तयोः समावेशः। एकविषयता यथा स्यादित्येवमर्थमिदम्। ननु च स्वरितत्वादनुवर्तमानावनुवृत्तिसामर्थ्यादेवापवादविषयेऽपि भविष्यतः? नैतदस्ति; अस्ति ह्रनुवृत्तेः प्रयोजनम्, किंम्? <<गुणवचनब्राह्मणादिभ्यः कर्मणि च>> [[5.1.124]]  इति कर्मण्यपि यथा स्याताम्; इतरथा हि भावे विधीयमानौ कर्मणि न स्याताम्। `कर्मणि च` इत्यादि। ननु चानुवृत्तिसामर्थ्यादेव कर्मण्यपि भविष्यतः? नैतदस्ति; अस्ति ह्रन्यदनुवृत्तेः प्रयोजनम्, किम्? अपवादविषयेऽपि यथा स्याताम्। तस्मसत्वसति न स्याताम्, अस्मस्तु सत्येतदुभयमपि लभ्यते। `चकारः` इत्यादि। यदि चकारो न क्रियेत ततोऽत्रैव प्रकरणे येऽपवादास्तैरेव समावेशः स्यात्, न नञ्स्नञ्भ्याम्; तयोरन्यतर विहितत्वात्। चकारे त्वपवादसमुच्चयार्थे सति सर्वापवादविषये त्वतलौ लभ्येते। तेन स्त्रीपुंसाभ्यामपि सिद्धौ भवतः। यद्येवम्, अन्येष्वर्थेषु सावकाशौ नञ्स्नञौ भावे न सिध्यतः, त्वल्लभ्यां बाध्यमानत्वात्? नैषः दोषः; `भवनात्` इत्यवध्युपादानसामर्थ्याद्भावेऽपि भविष्यतः; इतरथा हि भावमेव विधित्वेनोपाददीत॥