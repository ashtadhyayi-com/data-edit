`संज्ञायामिति समुदायोपाधिः` इति। एतेन यदि प्रकृतिप्रत्ययसमुदायः कस्याचित्? संज्ञा भवत्येवं प्रत्ययो भवति, नान्यथेति दर्शयति। `द्रुणसः` इति। `पूर्वपदात्? संज्ञायामगः`  [[8.4.3]]  इति णत्वम्। वर्ध्रे भवा स्त्री वार्ध्री, सा नासिका यस्य स `वार्ध्रीणसः` इति। <<वृद्धिनिमित्तस्य च तद्धितस्यारक्तविकारे>> [[6.3.39]]  इति पुंवद्भावप्रतिषेधः। गौरिव नासिकास्य गोनसः। अच श्चित्करणं बहुव्रीहिस्वरबाधनार्थम्। `खरणाः खुरणाः` इति। <<अत्वसन्तस्य चाधातोः>> [[6.4.14]]  इति दीर्घः। शितर्नासिकास्य `शितिनाः`। अहिरिव नासिकास्य `अहिनाः`। अर्चेव नासिकास्य `अर्चनाः`। <<ङ्यापोः संज्ञाछन्दसोर्बहुलम्>> [[6.3.63]]  इति ह्रस्वः॥