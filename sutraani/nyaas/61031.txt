`णौ च संश्चङोः` इति भिन्नाधिकरणे सप्तम्यौ - संश्चङोः परतो यो णिस्तस्मण्णौ परतो यः आयतिरिति। `शुशावयिषति` इति। आयतेर्णिच्, सन्, सम्प्रसारणम्, वृद्धिरावादेशः `शु` इत्येतस्य द्विर्वचनम्। `अशूशवत्` इति। लुङ्, च्लेश्चङ्, सम्प्रसारणादिकम्, पूर्ववण्णिलोपः, `णौ चङि`  [[7.4.1]]  इति ह्रस्वः, द्विर्वचनम्, <<दीर्घो लघोः>> [[7.4.94]]  इति दीर्घः। ननु च आयतेर्णिचि तदन्ताच्च सनि कृते चङि चान्तरङ्गत्वात्? पूर्ववृद्ध्यायादेशाब्यां भवितव्यम्, ततः सम्प्रसारणेन। तथा च सति शुशुययिषतीति सन्परे णौ भवितव्यम्, चङ्परे तु - अशूशुयदिति, तत्? कथं शुशावयिषति, अशूशवदिति चोदाहृतम्? इत्याह - `सम्प्रसारणम्` इत्यादि। आदिशब्देनायावेशः परिगृह्रते। सम्प्रसारणाश्रयं पुनरत्र <<सम्प्रसारणाच्च>> [[6.1.108]]  इति परपूर्वत्वम्। `तेनापि वृद्ध्यादिकं बाध्यते` इति। नन्वेवमपि वृद्ध्यावादेशयोः कृतयोः शावित्यस्य द्विर्वचनं प्राप्नोति न केनचित्? णौ स्थानिवद्भावो विहितः? इत्यत आह - `ओः पुयण्ज्यपरे` इत्यादि। यत्र चैतज्ज्ञापकं तथा तस्यैव वृत्तावुपपादयिष्यामः॥