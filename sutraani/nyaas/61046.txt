`व्येञ् संवरणे` (धातुपाठः-1007)। अथालिटीति कस्मान्न ज्ञायते, तुल्या हि संहिता? नैतदस्ति; यदि ह्रेवं स्यात्, `लिटि व्यः` इति नियम एव कृतः स्यात् -लिटएवात्त्वम्, नान्यत्रेति। लक्ष्यस्थित्या च विपरीतनियमो भविष्यति। द्विवचनबहुवचनयोः सम्प्रसारणे पूर्वरूपत्व आत्त्वे च सत्यसति वा नास्ति विशेष इत्येकवचनान्तमुदाहृतम्। `संविव्ययिर्थः` इति। थलि वलादिलक्षणस्येटः `एकाचः`  [[7.2.10]]  इत्यादिना प्रतिषेधः। पुनरपि क्रादिनियमार्थः प्राप्तः, सोऽपि `अचस्तास्वत्?  [[7.2.61]]  इत्यादिना प्रतिषिद्धः, पुनः <<ऋतो भारद्वाजस्य>> [[7.2.63]]  इति नियमाद्विकल्पे प्राप्ते `इडर्त्तिव्ययतीनाम्`  [[7.2.66]]  इति नित्यं क्रियते॥