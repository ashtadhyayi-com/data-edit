`हतुभये` इति। <<पञ्चमी भयेन>> [[2.1.37]]  इति पञ्चमीसमासोऽयमित्याह -`ततो यद्भयम्` इति। किं पुनस्ततो भयम्? इत्याह -`स यस्य भयस्य` इत्यादि। अथात्त्वपक्षे षुगागमः कस्मान्न भवति? अस्ति ह्यत्रापि प्राप्तिः -`एकदेशविकृतमनन्यवद्भवति` (व्या।प।16) इत्यत आह -`स च` इत्यादि। <<भियो हेतुभये षुक्>> [[7.3.40]]  इत्यत्र हि भी+ई इ त ईकारेण प्रश्लिष्टस्य निर्देशः कृतः -ईकारान्तस्यैव षुग्? यथा स्यात्, आकारान्तस्य मा भूदीति। तथा लियो ग्रहणम्, तस्याप्यात्त्वपक्षे `लीलोर्नुक्लुकावन्यतरस्यां स्नेहविपातने`  [[7.3.39]]  इति नुग्न भवति। ईकारप्रश्लेषनिर्देशादेवेति प्रसङ्गेन व्युत्पादितम्॥