`तस्मिन्? विषये` इत्यादि। अनेनाप्यालेखनं किरतेर्नाभिधेयतया विशेषणम्, अपि तु तदर्थस्य विषयभावेनेति दर्शयति। `अपस्किरते` इति। <<तुदादिभ्यः शः>> [[3.1.77]]  इति शः, पूर्ववदित्वं रपत्वम्। `आलिख्य` इत्यादिना लेखनस्य किरत्यर्थस्य विषयतामुद्भावयति। आलिख्येति आकृष्येत्यर्थः। चतुष्पाच्छकुनिसाधनस्य लेखनस्य सामान्येनोपादानादिहापि प्राप्नोति -अपकिरति आऔदनपिण्डमाशित इति, अत इदमालेखनविशेषणमाह -`हर्षजीविका` इत्यादि। हर्षः=प्रमोदः। जीविका=प्राणधारणोपायः। कुलायः=आश्रमः। किं पुनः कारणं हर्षादष्वात्मनेपदं भवति, न त्विह प्रत्युदाहरणे? इत्याह -`हर्षजीविकाकुलायकरणेष्वेव` इत्यादि।