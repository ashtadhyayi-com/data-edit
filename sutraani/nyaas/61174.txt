<<उदात्तस्वरितयोर्यणः स्वरितोऽनुदात्तस्य>> [[8.2.4]]  इति प्राप्ते वचनम्। `तृन्नन्तोऽयमाद्युदातः` इति। नित्स्वरेण। `बहुतितवा` इति। वहवस्तितवो यस्या इति बहुव्रीहिः, तया बहुतितवेति। तितौशब्दोऽयं <<बहोर्नञ्वदुत्तरपदभूम्नि>> [[6.2.175]]  इत्यन्तोदात्तः। `नकारग्रहणं कर्तव्यम्` इति। नकारो गृह्रते येन तन्नकारग्रहणं व्याख्यानं कर्तव्यमित्यर्थः। तत्रेदं व्याख्यानम् - इहापि पूर्ववद्बहुलग्रहणमनुवर्तते। तेनोदात्तस्य स्थाने यो नकारस्ततोऽपि न भविष्यतीति। अथ वा - नकारस्यात्र प्रश्लेषः - हल्पूर्वात्? <<नोङ्धात्वोः>> [[6.1.175]]  इति, तथा चायमर्थो भवति - उदात्तयण उदात्तनकारच्चेति। तेनोदात्तनकारादपि भविष्यतीति। `वाक्पत्नी` इति। पतिशब्दः प्रातिपदिकस्वरेणान्तोदात्तः। तत्र <<विभाषा सपूर्वस्य>> [[4.1.34]]  इति नकारान्तादेशः, `ऋन्नेभ्यो ङीप्`  [[4.1.5]]  इति ङीप्॥