`पथिमथिशब्दो` इत्यादि। `गमेरिनिः` (द।उ।6।57) इत्यत इनिप्रत्यये वर्तमाने `मन्थः` (द।उ।6।62) इतीनिप्रत्ययः, अतो मथिञ्शब्दो व्युत्पाद्यते, `परमे कित्` (द।उ।6।61) इत्यतः किद्ग्रहणानुवृत्तेर्मनथेरनुनासिकलोपः। `पतस्थ च` (द।उ।6।63) इति पथिञ्शब्दोऽपीनित्प्रत्ययान्त इति तेनेतौ प्रत्ययस्वरेणान्तोदात्तौ। `पन्थाः` इति। <<पथिमथ्यृभुक्षामात्>> [[7.1.85]]  इत्यकरान्तादेशः। `इतोऽत्? सर्वनामस्थाने`  [[7.1.86]]  इतीकारस्यात्त्वम्, <<थो न्थः>> [[7.1.87]]  इति थस्य न्थादेशः।`पथः पश्य` इति। <<भस्य टेर्लोपः>> [[7.1.88]]  इति टिलोपः। तत्र कृते <<अनुदात्तस्य च यत्रोदात्तलोपः>> [[6.1.161]]  इत्यन्तोदात्तत्वम्। `पथिप्रियः` इति। पन्थाः प्रियो यस्येति बहुव्रीहिः। `वा प्रियस्य` (वा।114) इति प्रियशब्दस्य पक्षे परनिपातः॥