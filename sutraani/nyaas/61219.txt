`उदुम्बरावती` इति। उदुम्बरा अस्यां सन्तीति चातुरर्थिको मतुप्, <<मतौ बह्वचोऽनजिरादीनाम्>> [[6.3.119]]  इति दीर्घत्वम्। `शरावती` इति। अत्र <<शरादीनां च>> [[6.3.120]]  इति। `मतोरिति किम्? गवादिनी` इति। `मतोः` इत्यस्मिन्ननुच्यमाने तत्सम्बद्धं पूर्वग्रहणमपि नोच्येत, संज्ञाशब्दस्याकारमात्र स्योदात्तत्वं प्रसज्येत। पूर्वग्रहणं मतोरनन्तरस्यास्य यथा स्यात्। इह मा भूत् - सानुमतीति। लक्षणप्रतिपदोक्त परिभाषया (व्या।प।3) चेहैव स्यात् - श्यमावती, उदुम्बरावतीत्यादि न स्यात्। पूर्वग्रहणात्? पूर्वमात्रस्य भवति॥