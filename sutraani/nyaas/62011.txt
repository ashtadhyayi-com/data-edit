`पितृसदृशः` इति। `तुल्यार्थेः`  [[2.3.72]]  इत्यादिना षष्ठी, तृतीया च, <<पूर्वसदृशसमोनार्थकलहनिपुणमिश्रश्लक्ष्णैः>> [[2.1.31]]  इत्यादिना समासः। `पितृमातृशब्दावुणादिष्वन्तोदात्तौ निपातितौ` इति। `नप्तृनेष्टृत्वष्टृहोतृपोतृभातृजामातृपितृदुहितृ` (द।उ।2।3) इत्यत्र। अथ सदृशग्रहणं किमर्थम्, यावता मातृसादृश पितृसदृश इत्यत्र `तत्पुरुषे तुल्यार्थं`  [[6.2.2]]  इत्येव सिद्धम्? इत्यत आह -`षष्ठीसमासार्थञ्च` इत्यादि। तुल्यार्थे हि प्रयोगे षष्ठपि विधीयते। तत्र यदा मातृसदृश इति षष्ठीसमासः क्रियते, तदपि यथा स्यादित्येवमर्थं सदृशग्रहणम्। सति त्वस्यारम्भे तृतीयासमानसेऽपि सदृशग्रहणं कर्तव्यमित्यत आह -`इह` इत्यादि। `दास्याः सदृशः, वृषल्याः सदृस` इति अत्र <<षष्ठ्या आक्रोशे>> [[6.3.21]]  इत्यलुकि कृते षष्ठीसमासस्तत्सदृशग्रहणं प्रयोजयति; अलुकि सति रूपविशेषस्य विद्यमानत्वात्। यदि षष्ठीसमासार्थं सदृशग्रहणमिह क्रियते, तृतीयासमासो न कर्तवयः; विशेषाभावात्? नैतदस्ति; तत्रापि हि कर्तव्य एव यत्र षष्ठर्थे नास्ति तदर्थः, यथा -विद्यया सदृशो विद्यासदृश इति, न ह्यत्र षष्ठर्थो विद्यते, किं तर्हि? तृतीयार्थः, विद्यया हेतुना सदृश इत्यर्थः। `अत्र` इत्यादि। तत्र दासीशब्दस्य ङीबुदात्तनिवृत्तिस्वरेणान्तोदात्तार्थः। `दशि सेवने` (धातुपाठः-1786) [दसि आप्यायने -धा।पा] इति, `दंशेष्टटनौ न आ च` (द।उ।9।103) इति टप्रत्ययान्तो नकारस्य चाकारादेशः। `टिड्ढाणञ्`  [[4.1.15]]  इति ङीप्, `यस्येति`  [[6.4.148]]  लोपः <<अनुदात्तस्य च यत्रोदात्तलोपः>> [[6.1.161]]  इत्युदात्तत्वम्। वृषलीशब्दः `जातेरस्त्रीविषयात्`  [[4.1.63]]  इति ङीषन्तोऽन्तोदात्तो भवति प्रत्ययस्वरेण॥