`प्रतिगत एनसा` इति। अनेन `अवादयः क्रुष्टाद्यर्थे तृतीयया` (वा।92) इति तत्पुरुषत्वं प्रत्येनःशब्दस्य दर्शयति। `प्रतिगतमेनो वा यस्य` इति। अनेन बहुव्रीहित्वम्। `कुमारप्रत्येनाः` इति। <<अत्वसन्तस्य चाधातोः>> [[6.4.14]]  इति दीर्घः। ननु च नेह सूत्र उदात्तग्रहणमस्ति, तत्? कथमुदात्तस्वरो लभ्यते? इत्याह -`उदात्त इत्येतदिह` इत्यादि। किं पुनस्तत्सामर्थ्यम्? इत्याह -`पूर्वपद` इत्यादि। न हि प्रकृतिस्वरादन्य एव स्वर उच्यते। किं तर्हि? प्रकृतिस्वर एव; यतः प्रकृत्येति वर्तते। तत्रैवमभिसम्बन्धः क्रियते -प्रकृतिभावेन कमारशब्दस्य यः स्वरः प्राप्तः स आदेर्भवतीति। एवञ्च सामर्थ्यादुदात्तो लभ्यते। स एव हि कुमारशब्दस्य प्रकृतिभावेन स्वरः॥