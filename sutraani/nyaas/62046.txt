`श्रेणिकृताः` इत्यादि। <<श्रेण्यादयः कृतादिभिः>> [[2.1.59]]  इति समासः। `श्रेणिशब्द आद्युदात्तः` इति। नित्स्वरेण। स हि `वीज्याज्वरिभ्यो निः` (द।उ।1।18) इत्यतो निरिति वर्तमाने `वहिश्रिश्रुयुद्रुग्लाहात्वरिभ्यो नित्` (द।उ।1।21) [`वहिश्रियुश्रुग्लाहात्वरिभ्यो नित्` द।उ।] इत्येवं व्युत्पाद्यते, तेनाद्युदात्तः। `पूगशब्दोऽन्तोदात्तः` इति। `मुदिग्रोर्गग्गौ` (द।उ।3।66) इति बहुलवचनात्? पूञोऽपि गक्। तेन प्रत्ययस्वरेणान्तोदात्तः। `कृताकृतम्` इति। कृतञ्च तदकृतं चेति <<क्तेन नञ्विशिष्टेनानञ्>> [[2.1.60]]  इति समासः। एकदेशस्य कृतत्वात्? कृतम्, तदैवैकदेशस्याकृतत्वादकृतम्॥