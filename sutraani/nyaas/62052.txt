`वप्रत्यये` इति। वकारः प्रत्ययो यस्य स तथोक्तः। `प्राङ्` इत्यादि। प्राञ्चीतीति `ऋत्विक्`  [[3.2.59]]  इत्यादिना क्विन्प्रत्ययः, स च वकारमात्र एव; ककारादीनामनुबन्धत्वात्; तेषां चानैकान्तत्वात्। `उगिदचाम्`  [[7.1.70]]  इति नुम्, एकवचने हल्ङ्यादि  [[6.1.66]]  संयोगान्तलोपौ  [[8.2.23]] , `क्विन्? प्रत्ययस्य कुः`  [[8.2.62]]  इति नकारस्य कुत्वं ङ्कारः। द्विवचनबहुवचनयोस्तु <<स्तोः श्चुना श्चुः>> [[8.4.40]]  इति श्चुत्वं ञकारः। उपसर्गाकारेण सह <<अकः सवर्णे दीर्घः>> [[6.1.101]] । `पराङ्` इत्यादि। पराशब्द आद्युदात्तः। तेन `स्वरितो वानुदात्ते पदादौ` [`स्वरिते वाऽनुदातेऽपदादौ` इति मुद्रितः पाठः -न्यासः काशिका, पदमंजरी च]  [[8.2.6]]  इत्येष विधिर्न भवति। `प्रत्यङ्` इति। अत्र प्रतिशब्दस्येगन्तत्वात्? परकृतिभावो न भवति। ननु च यणादेशे कृते सोऽप्यनिगन्त एष? स्थानिवद्भावादिगन्तव्यपदेशः कृतेऽपि यणादेशे भविष्यतीत्यदीषः। स्वरविधौ स्थानिवद्भावः प्रतिषिध्यत इति चेत्? नैतदस्ति; `स्वरदीर्घयलोपेषु लोपाजादेशौ न स्थानिवत्, अन्यस्तु स्थानिवदेव` (का।वृ।1.1.59) इत्युक्तमेतत्। `उदञ्चनः` इति। ल्युट्। अत्राप्युत्तरपदप्रकृतिस्वर एव भवति। `चोरनिगन्तोऽञ्चतौ` इत्यादि। चोरित्यनेन `चौ`  [[6.1.216]]  इत्यनेन यदन्तोदात्तत्वं विधीयते तदुपलक्षयति। चोरितयस्यावकाशः -दधीचः, यत्र गतिर्न भवति; अनिगन्तसवरस्यावकाशो यत्राञ्चतेरकारनकारौ न लुप्येते -पराङ्, पराञ्चादिति; इहोभयं प्राप्नोति -पराचः पराचेति अनिगन्तः स्वरो वति विप्रतिषेधेन। प्रतिषेधशब्दस्तत्राध्याहार्यः॥