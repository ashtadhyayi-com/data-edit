युक्तः=समाहितः, कार्ये तत्पर इत्युच्यते। `गोबल्लवः` इति। अधिकारनाम, सोऽस्यास्तीति `वप्रकरणेऽन्येभ्योऽपि दृश्यते (वा।580) इति वप्रत्ययः, गवां बल्लव इति षष्ठीसमासः। अत्रापि समासस्वर एव प्राप्ते पूर्वपदाद्युदात्तत्वं विधीयते। `गोमणिन्दः` इति। मणिं ददातीति <<आतोऽनुपसर्गे कः>> [[3.2.3]] , <<तत्पुरुषे कृति बहुलम्>> [[6.3.14]]  इति विभ्क्तेरलुक्, ततो गवां मणिन्द इति षष्ठीसमासः। अत्रापि समासस्वर एव प्राप्तेऽयं विधिः। `गोसंख्यः` इति। गां सञ्चष्ट इति <<समि ख्यः>> [[3.2.7]]  इति कः, उपपदसमासः `गतिकारकोपपदात्`  [[6.2.139]]  इति कृत्स्वरे प्राप्ते पूर्वपदस्योदात्तार्थमिहापि वचनम्! ननु च परत्वात्? थाथादिस्वरः  [[6.2.143]]  प्राप्नोति, तस्माद्गोबल्लवादौ कथमिदं वचनमिति, युक्तस्वरं कृत्सवर एव बाधेत? एवं तर्हि पूर्वविप्रतिषेधो वक्तव्यः; परशब्दस्येष्टवाचित्वात्। गोबल्लव इत्येवमादयः समासाः सर्वे युक्तवाचिन इति दर्शयन्नाह -`युक्त इति समाहितः` इत्यादि। अनेन `युज समाधौ` (धा।प।1177) इत्यस्य निष्ठायां युक्त इत्येतद्दर्शयति॥