`पूर्वेषुकामशमी` इति। <<दिक्संख्ये संज्ञायाम्>> [[2.1.50]]  इति समासः। एवं `अपरेषुकामशमी` इत्यत्रापि। `पूर्वकृष्णमृत्तिका` इति। पूर्वा चासौ कृष्ममृत्तिका चेति `पूर्वापर`  [[2.1.57]]  इत्यादिना समासः। एवं `अपरकृष्णमृत्तिका` इत्येवमादावपि। अधिराममधिकृत्य कृतो ग्रन्थ आधिरामम्। <<अधिकृत्य कृते ग्रन्थे>> [[4.3.87]]  इत्यण्। अथ यता -चानराटे रूपग्रहणं तथा ग्रामादिष्वपि कस्मान्न भवति? अर्थप्रधानत्वान्निर्देशस्य। शब्दप्रधाने हि निर्देशस्य स्वरूपग्रहणं भवतीत्युक्तम्। इह चानराट एव शब्दप्रधानो निर्देश, ग्रामादिष्वर्थप्रधान एव। अथ शब्दग्रहणं किमर्थम्, न दिगित्येवोच्यते? इत्यत आह -`शब्दग्रहणम्` इत्यादि। असति हि शब्दग्रहणे पूर्वाधिरामम्, पूर्वयायातमित्यत्र न स्यात्। कस्मात्िह कालवाची पूर्वशब्दः। दिग्वाचिशब्दग्रहणे सति दिक्शब्दमात्रग्रहणं भवति। तस्मात्? कालवाचिनोऽपि दिक्शब्दस्य परिग्रहो यथा स्यादित्येवमर्थं शब्दग्रहणम्॥