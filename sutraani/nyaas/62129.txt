कूलशब्द उक्तस्वरः, `षूद क्षरणे` (धातुपाठः-1717) इत्यस्मात्? `इगुपदात्? कः`  [[3.1.135]] , तेन सूदोऽन्तोदात्तः। `स्थल स्थाने` () इत्यस्मात्? पचाद्यच्, तेन स्थलमन्तोदात्तम्। कर्षशब्दः `कर्षात्वतो धञोऽन्त उदात्तः`  इत्यन्तोदात्तः। `दाक्षिकूलम्` इत्यादि। दाक्षिमाहकिशब्दाविञन्तावाद्युदातौ। देवशब्दः पचाद्यजन्तत्वादाद्युदात्तः। भाजीशब्दो जानपदादिसूत्रेण  [[4.1.42]]  ङीषन्तत्वादन्तोदात्तः। दाण्डायनशब्दो नडादित्वात्?  [[4.1.99]]  फगन्तः, तेन `कितः`  [[6.1.159]]  इत्यन्तोदात्तः। ननु च सूत्रे स्थलशब्द उपात्तः, तत्कथं स्थलीशब्द उत्तरपदमाद्युदात्तं चोदाह्यियते? इत्याह -`स्थलग्रहणम्` इत्यादि॥