`चेलखेटकटुककाण्डम्`  [[6.2.126]]  इत्यादिषु चतुर्षु योगेषु सन्निविष्टानि काण्डादीनि षट्? गृह्यन्ते। यद्येवं तैरेव योगैरेषामाद्युदात्तत्वं सिद्धम्, तत्किमर्थमिदम्? यत्र तैर्विहित ततोऽन्यत्रापि यथा स्यात्? प्राणिषष्ठआश्च मा भूदित्येवमर्थञ्च। `दर्भकाण्डम्` इति। `दृदलिभ्यां भः` (पं।उ।3।151) इति भप्रत्ययान्तो दर्भशब्दोऽन्तोदात्तः। `तृणधान्यानाञ्च द्व्यषाम्` (फि।सू।2।27) इति वा। `शरकाण्डम्` इति। शरशब्दोऽप्यनन्तरेणैव `द्व्यषाम्` इत्याद्युदात्तः। एवं कुशशब्दोऽपि। तथा तिलशब्दोऽपि। पललमूलकशब्दावुक्तस्वरौ। नदडति पचादिषु पठते, तेन टित्त्वान्नदशब्दान्ङीप्? <<यस्येति च>> [[6.4.148]]  इत्यकारलोपः, <<अनुदात्तस्य च यत्रोदात्तलोपः>> [[6.1.161]]  इति ङीप उदात्तत्वम्। तेन नदीशब्दोऽन्तोदात्तः। `पाटलापालङ्काम्बासागरार्थानाम्` (फि।सू।1।2) इति फिषा समुद्रशब्दोऽन्तोदात्तः। `राजसूदः` इति। शूदशब्दः षङ्भ्यः परः पठते। तेनात्र समासान्तोदात्तत्वमेव भवति। सर्वे च ते दर्भकाण्डादयः षष्ठीसमासाः॥