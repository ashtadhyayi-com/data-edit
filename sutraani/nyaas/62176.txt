पूर्वोणातिप्रसक्तोऽतिदेश इति गुणादिना प्रतिषिध्यते -`बहुगुणा रज्जुः` इति। बह्ववयवा इत्यर्थः। `गुण आमन्त्रणे` (धातुपाठः-1894) चुरादिः, तस्माद्घञ्। तेन गुणशब्द आद्युदात्तः। `अशेः सरः` (द।उ।8।50) [`सरन्` -द।उ।(पं।उ।-3।70)] इत्यनेनाक्षरशब्दोऽन्तोदात्तः। छन्दो मीयतेऽनेनेति च्छन्दोमानम्। कृत्स्वरेण छन्दोमाने मानशब्द आद्युदात्तः; तस्य घञन्तत्वात्। शोभनमुक्तं सूक्तम्। प्रादिसमासः। थाथादिस्वरेण  [[6.2.143]]  सूक्तशब्दोऽन्तोदात्तः। अधीयतेऽस्मादित्यध्यायः। `इङश्च`  [[3.3.21]]  इति घञ्। सूक्तवदध्यायोऽन्तोदात्तः॥