`उपदेवः` इति। प्रादिसमासोऽयम्। देवशब्दः पचाद्यजन्तत्वादन्तोदात्तः। `उपसोमः` इति। अतिस्तुसुहुसृ`  [[6.4.149]]  इत्यादिना मन्। तेन सोमशब्द आद्युदात्तः। `हुडृ हुडृ गतौ` (धा।प।352,353) अस्मात्? पचाद्यच्। तेन होडशब्दोऽन्तोदात्तः। अजिनमन्तोदात्तमित्युक्तम्, अद्व्यजर्थं चास्य ग्रहणम्। गौरशब्दः प्रज्ञद्यणन्तत्वादाद्युदात्तः। तिष्येण युक्तः कालस्तैषः, <<प्राग्दीव्यतोऽण्>> [[4.1.83]] । `सूर्यतिष्य`  [[6.4.149]]  इति यलोपः। नैषतैटावणन्तौ। तेनान्तोदात्तो। `रट परिभाषणे` (धातुपाठः-297) -अस्मादच्। रलयोरेकत्वाद्रेफस्य लकारः। लटः। `लुट विलोडने` (धातुपाठः-314) -अस्मात्? पचाद्यच्। तेन लटलोटावप्यन्तोदात्तौ। `शवयह्वजिह्वाग्रीवाप्वामीवाः` (द।उ।8।128) इति जिह्वान्तोदात्ता निपत्यते। `इण्सिञ्जि` (द।उ।5।35) [इण्सिञ् -द।उ।पं।उ। (3।2)] इत्यधिकृत्य `कृषेर्वर्णे (द।उ।5।37) इति कृषेर्नक्, टाप्? सवर्णदीर्घत्वम्, `एकादेश उदात्तेनोदात्तः  [[8.2.5]] । तेन कृष्णाशब्दोऽन्तोदात्तः। `अध्न्यादयश्च` (द।उ।8।14) इति कन्याशब्दोऽन्तस्वरितो निपात्यते। `गुड घनत्वे` [`गुड रक्षायाम्` -धातुपाठः-] (धातुपाठः-1370) -अस्मादिगपधलक्षणः [[3.1.135]]  कः। तेन गुडोऽन्तोदात्तः। कल्पवाहशब्दौ वृषादित्वादन्तोदात्तौ॥