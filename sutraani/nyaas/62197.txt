`द्वित्रिभ्याम्` इति। दिग्योगलक्षणा [[2.3.29]] पञ्चमी। `पाद्दन्मूर्धसु` इति। `यस्य च भावेन भावलक्षणम्`  [[2.3.37]]  इति भावलक्षणा सप्तमी। बहुव्रीहीः कार्यी। अत आह -`द्वि त्रि इत्येताभ्याम्` इत्यादि। `द्विपात्, त्रिपात्` इति। <<पादस्य लोपोऽहस्त्यादिभ्यः>> [[5.4.138]] , <<संख्यासुपूर्वस्य>> [[5.4.140]]  इत्यकारलोपः। पादशब्दो घञन्तत्वादाद्युदात्त इति पाच्छब्दश्चाद्युदात्तः एव भवति। `द्विदन्` इति। `वयसि दन्तस्य`  [[5.4.141]]  इति दत्रादेशः। दन्तशब्द आद्युदात्त इत्युक्तम्। तेन दत्रादेशोऽपि स्थानिवद्भावेनाद्युदात्त एव भवति। `द्विमूर्धा` इति। मूर्धशब्दः `आन्नुक्षन्पूषन्प्लीहन्` (द।उ।6।55) इत्यादिना रन्प्रत्ययान्तो निपात्यते। तेनाद्युदात्तः। `मूर्धन्` इत्यादि। <<द्वित्रिभ्यां ष मूर्ध्नः>> [[5.4.115]]  [`षो` इति मु। पाठः] इति षः समासान्तः प्राप्नोति, स न कृतः। तेनात्र नान्त एव मूर्धशब्दः। किं पुनः कारणमकृतसमासान्त एव मूर्धञ्शब्द उपात्तः? इत्यात आह -`तस्य` इत्यादि। यदि कृतसमासान्त उपादीयेत तदा सत्येव समासान्तेऽन्तोवात्तत्वं स्यात्, असति न स्यात्। तस्मादसत्यपि समासान्तेऽन्तोदात्तत्वं यथा स्यादित्येतत्? प्रयोजनमकृतसमासान्तनिर्देशस्य। ननुच नित्यमेव समासन्तेन भवितव्यम्, तत्? कुतस्तस्यासत्त्वम्? इत्यत आह -`एतदेव` इत्यादि। यदिदमस्य प्रयोजनस्य सम्पादनारथमकृतसमासान्तस्य मूर्धन्शब्दस्योपादनाम्, एतदेव ज्ञापकम् -अनित्यः समासान्तो भवतीति। तेन द्विमूर्धत्यादिप्रयोग उपपन्नो भवति। यदि तह्र्रकृतसमासान्त इह मूर्धन्शब्द उपात्तः, एवं सति यदा समासान्तः क्रियते तदान्तोदात्तेन न भवितव्यम्। कृतसमासान्तस्य शब्दान्तरत्वादित्यत आह -`यद्यपि` इत्यादि। इह हि बहुव्रीहिः कार्यी, तदेकदेशित्वं च समासान्तस्य। एकदेशोऽस्यासतीत्येकदेशी, स बहुव्रीहिरेकदेशी यस्य समासान्तस्य स तदेकदेशी, तद्भावसतदेकदेशित्वम्। एतेन बहुव्रीह्रवयवत्वं समासान्तस्य दर्शयन्? कृतसमासान्तस्य शब्दान्तरत्वं निरस्यति। तदेवं यस्मादिह बहुव्रीहिः कार्यी तदेकदेशित्वञ्च समासान्तस्य, तस्माद्यदापि समासान्तः क्रियते तदापि पक्षेऽन्तोदात्तत्वं भवत्येव। `कल्याणमूर्धा` इति। कल्याणशब्दः `नब्विषयस्य` (फि।सू।2।26) इत्याद्युदात्तः। `द्वयोर्मूर्धा` इति। अत्र नित्यमेव समासान्तोदात्तत्वं भवति॥