`खेशयः` इति। <<अधिकरणे शेतेः>> [[3.2.15]]  इत्यच्। `ग्रामेवासः` इति। वसनं वासः, भावे घञ्। `ग्रामेवासी` इति। ताच्छीलिको णिनिः, व्रते वा। `पूर्वाह्णशयः` इति। ननु च स्वरूपग्रहणे सति कालशय इति प्रत्युदाहार्यम्, नैवेदं स्वरूपग्रहणम्। किं तर्हि? अर्थग्रहणम्। अत एव वृत्तावुक्तम् -`अकालवाचिनः` इति। कथं पुनरर्थग्रहणं लभ्यते? पूर्वसूत्रादिह नामग्रहणानुवृत्तेः। यद्येवम्, तदा नार्थः कालग्रहणेन <<घकालतनेषु कालनाम्नः>> [[6.3.17]]  इत्येतदनुवर्तिष्यते, तस्य च नञा सह सम्बन्धं करिष्यामः -कालनाम्नो नेति, तत्रायमर्थः -`नेन्सिद्धबध्नातिषु च`  [[6.3.19]]  [`नेन्सिद्ध` इति प्राचीनमुद्रितपाठः] इत्यत्र नेति वक्तव्यं न भवति, नेत्येतदेव ह्रनुवर्त्तिष्यते? नैवं शक्यम्; `न शयवासवासिषि` इत्युच्यमाने ह्रलुक एवायं प्रतिषेधो विज्ञायेत, तस्यात्र विधेयतया प्रस्तुतत्वात्। तस्मात्? कालस्यैव प्रतिषेधो यथा स्यादित्येवमर्थं कालग्रहणं कर्तव्यम्। वक्तव्यमिति व्याख्येयमित्यर्थः। व्याख्यानं तु पूर्वमेव कृतम्॥