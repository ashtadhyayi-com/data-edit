`दृक्षे चेति वक्तव्यम्` इति। दृक्षशब्दे परतः सर्वनाम्न आत्वं भवतीत्येतदर्थरूपं व्याख्येयमित्यर्थः। तत्रेदं व्याख्यानम् -उत्तरसूत्रादिह सिंहावलोकितन्यायेन चकारोऽनुवर्तते, स चानुक्तसमुच्चयार्थः। तेन दृक्षशब्दे चोत्तरपदे भविष्यतीति। अथ किमर्थो दीर्घो विधीयते, न, ह्रस्व एव विधीयताम्, ह्रस्वेऽप्यादेशे सवर्णदीर्घत्वेन सिध्यति? न; यस्मात्? <<अतो गुणे>> [[6.1.97]]  पररूपत्वं प्राप्नोति। न च शक्यते वक्तुम् -अकारोच्चारणसामर्थान्न भविष्यतति; अकारविधेर्दकारनिवर्तनार्थत्वात् लोपविधौ हि गौरवं स्यात्। किञ्च -त्वादृक्, त्वादृश इत्यत्र दीर्घश्रवणं न स्यात्। तस्माद्दीर्घ एव विधेयः॥