`अवोदः` इति। उपसर्गेण सह <<आद्गुणः>> [[6.1.87]] । `न धातुलोपः`  [[1.1.4]]  इत्यादिना प्रतिषेधो न भवति; अनिग्लक्षणत्वाद्गुणस्य। `गुणश्च निपात्यते` इति। ननु च `पुगन्तलधूपधस्य`  [[7.3.86]]  इत्येवं गुणः सिद्धः। तत्? किमर्थं निपात्यते? इत्याह -`न धातुलोपः` इत्यादि। `औणादिके मन्प्रत्ययः` इति। `अर्त्तिसतुसुहुसृधृक्षिक्षुभायावापदयक्षिनौब्यो मन्` (द।उ।7।26) [अर्त्तिस्तुसुहुसृधृक्षिक्षुभायापदियक्षिनीभ्यो मन् -द।उ।] इत्यर्त्त्यादिभ्यो विधीयमानो बहुलवचनादुन्देरपि भवति। `श्रन्तेः` इति। `श्रन्थ मोचनप्रतिहर्षणयोः` (धा।प।1510) इत्यस्य॥