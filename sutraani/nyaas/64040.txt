अयमप्यझलाद्यर्थ आरम्भः। `अध्वगतो हरयः` इति। अध्वानं गच्छन्तीति क्विप्, तदन्तज्जस्। `गमादीनाम्` इत्यादि। गमादीनामनुनासिकलोपः क्वौ भवतीत्येतदर्थरूपं व्याख्येमित्यर्थः। तत्रेदं व्याख्यानम् - पूर्वसूत्राच्चकारोऽनुवर्तते, स चानुक्तसमुच्चयार्थः, तेन गमादीनां भविष्यति, न तु गमेरेव केवलस्येति। `संयत्` इति। संपूर्वाद्? यमेः क्विप्। `परितत्` इति। परिपूर्वात्? तनोतेः, <<नहिवृतिवृषिव्यधिरुचिसहितनिषु क्वौ>> [[6.3.116]]  इत्यादिना दीर्घः। `ऊ च` इत्यादि। चकारादनुनासिकलोपः। क्वचिद्? `ऊङ च` इति पठते, तत्र ङकारस्य प्रयोजनं चिन्त्यम्। अलोऽन्त्यपरिभाषयैवात्र भविष्यति। `अग्रेगूः` इति। गमेः, भ्रमेश्चानुनासिकलोपे कृतेऽकारस्योकारः॥