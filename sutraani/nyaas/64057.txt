`प्रापय्य` इति। `आप्लृ लम्भने` (धा।प।1839), `आप्लृ व्याप्तौ` (धातुपाठः-1260) द्वयोरपि ग्रहणम्। पूर्धकश्चुरादिः, अपरः स्वादिः। अथ `अध्याप्य गतः` इत्यतर कस्मान्न भवति, अत्रापि <<क्रीङ्जीनां णौ>> [[6.1.48]]  इतीङ आत्त्वे कृते `अर्त्तिह्यी`  [[7.3.36]]  इत्यादिना पुक्याप उत्तरो णिर्भवति? इत्यत आह -`इङादेशस्य` इत्यादि। यद्येवम्, `अप आचष्टे` इत्यप्शब्दाण्णिचि कृते `प्रापय्य` इत्यादि न स्यात्, लाक्षणिकत्वादेव मा भूदनेन, पूर्वेण सूत्रेण भविष्यति, ननु चैकादेशे कृते सत्यलघुपूर्वत्वान्न प्राप्नोति? एकादेशस्यासिद्धत्वान्न दोषः। कथम्? `असिद्धं बहिरङ्गमन्तरङ्गे` (व्या।पा।42) इति बहिरङ्गत्वन्त्वेकादेशस्य द्विपदाश्रयत्वात्। अयादेशस्य पुनर्णिमात्राश्रयत्वादन्तरङ्गत्वम्॥