`इटजादावार्धधातुके क्ङिति च` इति। `अजादावार्धधातुके` इति प्रत्येकमभिसम्बध्यते -इटजादावार्धधातुके, क्ङिति चाजादावार्धधातुक इति। इङ्ग्रहणमक्ङिदर्थम्। `पपिथ` इति। पातेः विबतेर्वा लिट्, सिप्, `परस्मैपदानाम्`  [[3.4.82]]  इत्यादिना तस्य थल्? <<ऋतो भारद्वाजस्य>> [[7.2.63]]  इति नियमादिट्। `गोदः` इति। <<आतोऽनुपसर्गे कः>> [[3.2.3]] । `व्यत्यरे, व्यत्यले` ति। `कर्तरि कर्मव्यतीहारे`  [[1.3.14]]  इत्यात्मनेपदम्? उत्तमपुरुषैकवचनम् -इट्, तस्य <<सार्वधातुकमपित्>> [[1.2.4]]  इति ङित्त्वम्। तत्रार्धधातुकत्वं नास्तीति न भवति लोपः। `ग्लायते` इति। भावे लकारः। `दासीय` इति। आशिषि लिङः, आत्मनेपदोत्तमैकवचनम्, तस्य `इटोऽत्`  [[3.4.106]]  इत्यदादेशः। अत्र सीयुटस्तद्भक्तत्वादिटोजादित्वं नास्तीति सत्यपयार्धधातुकाजादीत्वे लोपाभावः॥