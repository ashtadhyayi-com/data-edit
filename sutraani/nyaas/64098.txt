`अनङि` इति अजादावयं प्रतिषेधः, तेन तत्तुल्येऽजादावेव प्रत्यये कार्यं विज्ञायते, इत्याह -`अजादौ प्रत्यये` इति। `जध्नतुः, जध्नुः` इति। <<अभ्यासाच्च>> [[7.3.55]]  इति कुत्वम्। `जज्ञतुः, जज्ञुः` इति। `जन जनने` (धातुपाठः-1105), परस्मैपदी जौहोत्यादिकः, <<स्तोः श्चुना श्चुः>> [[8.4.40]]  इति श्चुत्वम्। `जज्ञे` इति। `जनि प्रादुर्भावे` (धातुपाठः-1149) आत्मनेपदी दिवादिः, <<लिटस्तझयोरेशिरेच्>> [[3.4.81]]  इत्येश्। `जक्षतुः` इति। अदेः `लिटन्यतरस्याम्`  [[2.4.40]]  इति घस्लादेशः, `खरि च`  [[8.4.54]]  इति घकारस्य ककारः, `शासिवसिधसीनाञ्च`  [[8.3.60]]  इति षत्वम्। अथ वा -`घरलृ अदने` (धातुपाठः-715) इत्यस्यैतद्रूपम्। `अक्षन्` इति। लुङ्, `लुङ्सनोर्घस्लृ`  [[2.4.37]]  इति घस्लादेशः, `मन्त्रे घसह्वर`  [[2.4.80]]  इत्यादिना लेर्लुक्, झेरन्तादेशः, संयोगान्तलोपः। शेषं पूर्ववत्। `अधसत्, अगमत्` इति। पुषादिसूत्रेण  [[3.1.55]]  अङ॥