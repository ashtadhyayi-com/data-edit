`धत्वं तकारस्य` इति। <<झषस्तथोर्धोऽधः>> [[8.2.40]]  इति। `जश्त्वं धकारस्य` इति। <<झलां जश् झशि>> [[8.4.53]]  इति। `समासे कृते` इति। <<पूर्वापरप्रथमचरमजघन्यसमानमध्यमध्यमवीराश्च>> [[2.1.58]]  इत्यादिना। `समानस्य सभावः` इति। `समानस्य च्छन्दसि`  [[6.3.83]]  इत्यादिना। यदि द्विर्वचनात्पूर्वमुपधालोपः क्रियते, तदैकाच्त्वाभावाद्द्विर्वचनं न प्राप्नोति? इत्यत् आह -`छान्दसत्वात्` इत्यादि। `बन्धाम्` इति। छान्दसमेतत्। तत्र <<बहुलं छन्दसि>> [[7.4.78]]  इति वचनाद्बहुलं विषयो भवन्ति। तेन यद्यपि परत्वान्नित्यन्तावच्च द्विर्वचनात्? पूर्वमुपधालोपः प्रप्नोति, तथापि स तथा न क्रियते। द्विर्वचनात्? पूर्वं न क्रियत इति भावः। `बप्सति` इति। भसेः परस्य झेरदादेशः, शपः श्लुः, `श्लौ`  [[6.1.10]]  इति द्विर्वचनम्, अभ्यासकार्यम्, उपधालोपे कृते भकारस्य चर्त्वम् -पकारः। `बस्ति` इति। तिपि रूपम्॥