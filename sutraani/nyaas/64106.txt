`उकारो योऽसंयोगपूर्वः` इति। अविद्यमानः संयोगः पूर्वो यस्मास्त तथोक्तः। एतेनासंयोगपूर्वग्रहणमकारविशेषणमिति दर्शयति। स एवं विध उकारः प्रत्ययस्य विशेषणम्, विशेषणेन च तदन्तविधिर्भवतीत्याह -`तदन्तात्` इत्यादि। किमर्थं पुनस्तदन्तदिधिरब्युपगम्यते? `सुन्? चिन्वित्यत्र यथा स्यात् अस्त्वेतत्? प्रयोजनम्, अयं तु दोषः -तनु, कुर्वित्यत्र न प्राप्नोति, अत्र ह्रुकार एव प्रत्ययः न तदन्तः? अत्रापि व्यपदेशिवद्भावेन तदन्तत्त्वं प्रत्ययस्यास्तीत्यदोषः। `कुरु` इति। धातोर्गुणे रपरत्वे च कृते `अत उत्सार्वधातुके`  [[6.4.110]]  इत्युत्त्वम्। `तरुणुहि` इति। `तूनूकरणे तक्षः`  [[3.1.76]]  इति श्नुः।`च्छन्दोवावचनम्` इति। अभिधानेऽभिधेयोपचाराद्वार्थो विकल्पो वाशब्देन विवक्षितः। उच्यते व्याख्यायतेऽनेनेति वचनम्, वार्थस्य वचनं वावचनम्, छन्दसि वावचनं छन्दोवावचनमिति `सप्तमी`  [[2.1.40]]  इति योगविभागात्? समासः। `छन्दसि वेति वक्तव्यम्` इति। छन्दसि विषये विकल्पेनायं विधिर्भवतीत्येतदर्थरूपं व्याख्येयमित्यर्थः। तत्रेदं व्याख्यानम् -उत्तरसूत्रेऽन्यतरस्यांग्रहणमुभयोर्योगयोः शेषः, सा च व्यवस्थितविभाषा। तेन छन्दसि विषये विकल्पेनायं विधिर्भवतीति। `धिनुहि, कृणुहि` इति। `हिवि दिवि, धिवि, प्रीणनार्थाः` (धातुपाठः-591-593), `कृवि हिंसाकरणयोः` (धातुपाठः-598) इदित्वान्नुम्, <<धिन्विकृण्व्योर च>> [[3.1.80]]  इत्युप्रत्ययः, अकारश्चान्तादेशः, तस्य `अतो लोपः  [[6.4.48]]  इति लोपः॥