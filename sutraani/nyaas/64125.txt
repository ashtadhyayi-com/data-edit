बहुवचननिर्देशादाद्यर्थो गम्यते। अत आह -`फणादीनाम्` इत्यादि। `फण गतौ` (धातुपाठः-821) `राजृ दीप्तौ` (धातुपाठः-822) `टु भ्राजृ टु भ्राशृ टु भ्लाशृ दीप्तौ` (धातुपाठः-823-825)। `स्यमु स्वन ध्वन शब्दे` (धातुपाठः-826-828) इत्येते ध्वनवर्जिताः फणादयः सप्त। तत्राद्यस्य नित्ये प्राप्ते विकल्पार्थं वचनम्, इतरेषामप्राप्ते। तत्र राजृप्रभृतीनां चतुर्णामवर्णस्यैत्त्वस्य प्रतिप्रत्तये <<राधो हिंसायाम्>> [[6.4.123]]  इत्यत्र `अत इत्येतदिहोपस्थितम्` इत्यादिना यदुक्तं तद्यथासम्भवं वेदितव्यम्॥