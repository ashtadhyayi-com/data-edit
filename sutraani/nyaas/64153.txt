`बिल्वकदिभ्यः` इति। आगन्तुकेनाकारेण निर्देशः। `बिल्वकीया` इति। <<उत्करादिभ्यश्छः>> [[4.2.90]]  <<नडादीनां कुक् च>> [[4.2.91]]  इति चातुरर्थिकश्छः, कुगागमः। `बैल्वकाः` इति। `प्राग्दीष्यतेऽण्`  [[4.1.83]] । अथ छग्रहणं किमर्थम्, यावता कृतकुगागमा बिल्वकीदयो गृहीताः, एभ्यश्छप्रत्ययः सम्भवतीत्यन्तरेणापि छग्रहणं छस्यैव लोपो भवितव्यतीति? अत आह -`छग्रहणम्` इत्यादि। यदि छग्रहणं न क्रियेत, तदा सन्नियोगशिष्टपरिभाषया (ह।भा।14) छकारे निवर्तमाने कुको निवृत्तिः स्यात्। तस्याश्च परिभाषया एतेदेव छग्रहणं ज्ञापकम्। अथ लुग्ग्रहणं किमर्थम्, प्रकृत एव लोपो विधीयते? इत्यत आह -`लुग्ग्रहणम्` इत्यादि। यकारग्रहणमेकदेशोपलक्षणार्थं द्रष्टव्यम्। स हि लोप उपधाया इत्यनेन सम्बद्ध इति तस्मिन्ननुवर्तमाने `य उपधायाः`  [[6.4.149]]  इत्येतदप्युनुवर्तेत, छस्येयादेशे कृते यकारमात्रस्य स्यात्। अथापि `उपधायाः` इत्येतन्नानुवर्तेत? एवमपि <<आदेः परस्य>> [[1.1.54]]  इतीकारमात्रस्य स्यात्। `लुग्ग्रहणम्` इति। लुगिति प्रत्ययादर्शनस्यैषा संज्ञा, न तु प्रत्ययस्यैकदेशस्यादर्शनस्येति। लुग्ग्रहणे सति सर्वस्यैव लुक्? सिद्ध्यति। तद्रथं हि लुग्ग्रहणम्॥