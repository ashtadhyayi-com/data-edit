हलन्तस्याचेति या वृद्धिः प्राप्ता सा हलन्तलक्षणा वृद्धिरनेन प्रतिषिध्यते ‘अनन्तरस्य विधिर्वा भवति प्रतिषेधो वा’ (व्या।प।१९) इति कृत्वा। ‘अदेवीत्, असेवीत्’ इति। ‘दिवु क्रीडादौ’ (धातुपाठः-११०७), ‘षिवु तन्तुसन्ताने’ [‘षिवु’- दा।पा।] (धातुपाठः-११०८)। वृद्धौ प्रतिषिद्धायां ‘पुगन्तलघूपधस्य’ ७.३.८६ इति गुणः। ‘अकोषीदमोषीत्’ इति। ‘कुष निष्कर्षे’ (धातुपाठः-१५१८), ‘मुष स्तेये’ (धातुपाठः-१५३०)। ‘नन्वत्रैतदन्तरङ्गत्वात्’ [नन्वत्रैतदप्यन्तरङ्गत्वात् - काशिका] इति चोद्यम्। ‘नैतदेवम्’ इति परिहारः। उभयञ्चैतद्गतार्थम्॥