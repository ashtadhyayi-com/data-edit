नित्यं वृद्धिप्रसङ्गे प्राप्ते विकल्पार्थं वचनम्॥ `नेटि`  [[7.2.4]]  इति प्रतिषेधे प्राप्ते विकल्पार्थमिदमारभ्यते। `अकणीत्, अकाणीत्` इति। `अण रण वण कण भण क्वण` (धातुपाठः-444-446,449,447,450) इति भ्वादौ पठते। `अरणीत्? अराणीत्` इति। रणिरपि तत्रैव।`न्यकुटीत्` इति। `कुट कौटिल्ये (धातुपाठः-1366)। `न्यपुटीत्` इति। `पुट संश्लेषणे` (धातुपाठः-1367) ननु चात्र कुटादित्वान्ङित्त्वे सति <<क्ङिति च>> [[1.1.5]]  इति प्रतिषेधो भविष्यति, ततो नैतन्नियुयर्थम्? `अतः इत्येतत्? कर्तव्यम्? इत्यत आह - `अत इत्येतस्मिन्नसति` इत्यादि। यदि `अतः` इति नोच्येत, ततोऽवश्यम्? <<वदव्रजहलन्तस्याचः>> [[7.2.3]]  इत्यनुवर्तयितव्यम्; अन्यथा ह्रनिर्दिष्टस्थानिकत्वादिक एव लघोर्विकल्पेन वृद्धिः स्यात् - अदेवीदित्यादौ, अकाणीदित्यादौ त्वकारस्य न स्यात्। अज्ग्रहणानुवृत्तौ तु सत्यामज्लक्षमेयं वृद्धिः स्यात्, नेग्लक्षणा; निर्द्दिष्टस्थानिकत्वात्। यत्र हि स्थानी न निर्द्दिश्यते स इग्लक्षणाया वृद्धेर्विषयः, न तु यत्र स्थानो निर्दिश्यते सोऽपि, ततश्च <<क्ङिति च>> [[1.1.5]]  इति प्रतिषेधो न स्यात्; तत्र `इकः` इत्यधिकारात्। तस्मान्न्यकुटीत्, न्यपुटीदित्यत्र विकल्पेन वृद्धिर्मा भूदित्येवमर्थमत इति वक्तव्यम्। `अतक्षीत्, अरक्षीत्` इति। `तक्षू त्वक्षू तनूकरणे` (धातुपाठः-655,656), `रक्ष पालने` (धातुपाठः-658)। इह सिच आनन्तर्येऽकारस्य वृद्धिरुच्यते, न क्वचिदनन्तरः सिच्? सम्भवति। तत्र `येन नाव्यवचानं तेन व्यवहितेऽपि वचनप्रामाण्यात्` (व्या।प।46) इति व्यवधानेऽपि वृद्ध्या भवितव्यम्। एवं यथा अकाणीदित्यत्र लघोरकारस्य भवति, तथा अचकासीदित्यत्रापि लघोरकारस्य वृद्ध्या भदितव्यमेव? इत्यनेनाभिप्रायेणाह - `अथेह कस्मान्न भवत्यचकासीत्` इति। `चकासृ दीप्तौ` (धातुपाठः-1074)। `येन` इत्यादि परीहारः। `हला व्यवधानमाश्रितम्` इति। हलन्तस्येत्यनुवृत्तेरित्यभिप्रायः।लघोरिति किमिति येनैवं पृष्टम्, स एवं लघुग्रहणं प्रत्याचिख्यासुराह - `अथ पुनः` इत्यादि। यद्येवं परिकल्प्यते, वचनप्रामाण्यद्धला व्यवधानमाश्रीयते, न त्वचा, `अतो लघोः` इति वक्तव्यम्, अन्यथा ह्रतक्षीदित्यादावपि स्यात्? अत्र हि हला व्यवधानम्, नाचा। अथ पुनरिवं परिकल्प्यते - `येन नाव्यवधानं तेन व्यवहतेऽपि वचनप्रामाण्यात` (व्या।प।46) इत्येकेन वर्णेन व्यवधानमाश्रीयते, न पुनरनेकेनेति नार्थो लघोरित्यनेनेति, न ह्रेवं परिकल्प्यमानेऽतक्षीदित्यादौ प्राप्नोति यद्यनेकेन वर्णेन व्यवधानम्? इत्यत आह - `तत्? क्रियते` इत्यादि॥