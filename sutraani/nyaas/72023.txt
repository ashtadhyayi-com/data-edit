`विशब्दनं प्रतिज्ञानम्` इति। स्वाभिप्रायस्य शब्देनाविष्करणमित्यर्थः। `सामान्येन ग्रहणम्` इति। विशेषानुपादानात्। यदि `घुषिरविशब्देने` (धातुपाठः-1726) [`घुषिर्? विशब्देने - धातुपाठः-]इति चुरादौ पठते एवं सति णिचा भवितव्यम्, न च णिजन्तस्येटि सत्यसति वा कश्चिद्विशेषोऽस्ति। तथा हि - इटि सति <<निष्ठायां सेटि>> [[6.4.52]]  इति णिलोपे कृते घोषितमिति यद्रूपं भवत्यसत्यपीटि णिलोपाभावात्? तदेव। न च तदन्ताविट्प्रतिषेधस्य प्रप्तिरस्ति; `एकाचः`  [[7.2.10]]  इत्यधिकारात्। भौवादिकस्य (धातुपाठः-653) [`घुषिर्? अविश्बदेन` - धातुपाठः-] घुषेर्विशब्दने वृत्तिरेव नास्ति; शब्दशक्तिस्वाभाव्यात्; तत्क विशब्दनप्रतिषेधेन? इत्यत आह - `विशब्दनप्रतिषेधः` इत्यादि। यदि च नित्यो णिच्? स्यात्, तदा यथोक्तया रीत्या प्रतिषेधोऽनर्थकः स्यात्, ततश्च न कर्तव्य एव स्यात्, कृतश्च, तस्मादयमेव प्रतिषेधो ज्ञापयित - चुरादिणिज्विशब्दनार्थस्यानित्य इति। `जुघुषुः` इति। अनित्यप्रतिज्ञाप्रयोजनम्। असति ह्रनित्यत्वे घोषयाञ्चक्रुरिति स्यात्॥