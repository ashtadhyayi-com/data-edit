`क्लिष्ट्वा` इति। व्रश्चादिसूत्रेण  [[8.2.36]]  षत्वम्। `क्लिशित्वा` इति। <<रलो व्युपधाद्धलादेः संश्च>> [[1.2.26]]  इति कित्त्वम्। `क्त्वाप्रत्यये विकल्पः सिद्ध एव` इति। ऊदित्वात्? `स्वरति`  [[7.2.44]]  इत्यादिना यदि कत्वाप्रत्यये विकल्पः सिद्ध एव, तत्किमर्थं क्त्वाग्रहणम्? इत्याह - `क्लिश उपताप इत्यस्य तु` इत्यादि। `नित्यमिडागमः प्राप्नोति` इति। उपतापार्थस्य क्लिशेरुदात्तत्वात्। `तदर्थम्` इति। उपतापार्थो यः क्लिशिस्तदर्थम्। सोऽर्थः प्रयोजनं यस्य तत्? तथोक्तम्। अथ वा - उपतापर्थस्य क्लिशेर्यो नित्यमिडागमः प्राप्नोति तदर्थम्, तन्निवृत्यर्थ मित्यर्थः; अर्थशब्दस्य निवृत्तिवचनत्वात्॥