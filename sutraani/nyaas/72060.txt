`कृपू सामर्थ्ये` (धातुपाठः-762)। तस्मादूदित्त्वाद्विकल्पेनेटि प्राप्ते प्रतिषेधोऽयमारब्यते। `कल्प्ता` इति। लुट्, `लुटि च कॢपः`  [[1.3.93]]  इति परस्मैपदं विकल्पेन, <<कृपो रो लः>> [[8.2.18]]  इति लत्वम्। `चिकॢप्सति` इति। पूर्ववत्कित्त्वम्। `कॢपेरपि` इत्यादि। अयमर्थो वृदादीनामनुवृत्तर्लभ्यते, तदनुवत्तौ सत्यामेवाभिसम्बन्धः करिष्यते - यथा वृदादीना प्रतिषेधो भवति, तथाऽयमपि कॢपेरिति। यदि तर्हि वृददीनां ग्रहणमिहानुवर्तते, तदा वृदादीनामपि तासौ प्रतिषेधः प्राप्नोति? योगविभागकरणसामर्थ्यान्न भविष्यति। यदि वृदादीनामपि तासौ स्यात्, तदा `न वृद्भ्यः पञ्चभ्यस्तासि च` इत्येकरणे कुर्यात्॥