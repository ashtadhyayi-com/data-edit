`सार्वधातुके यो लिङ्` इति। `सार्वधातुके`  [[7.2.76]]  इत्येषात्र निर्धारणे सप्तमी, जातावेकवचनम्, यथा `कारके`  [[1.4.23]]  इति। अथ वा - सुब्व्यत्ययेन बहुवचनस्य परसङ्ग एकवचनम्। परसप्तमीत्येषा न न भवति - सार्वधातुके परतः; पूर्वस्य लिङोऽसम्भवात्। `कुर्यात्` इति। विध्यादिसूत्रेम  [[3.3.161]]  लिङ्, यासुट्, `इतश्च`  [[3.4.100]]  इतीकारलोपः, धातोर्गुणः, रपरत्वे `अत उत्? सार्वधातुके`  [[6.4.110]]   [[3.4.108]] , <<उस्यपदान्तात्>> [[6.1.96]]  इति पररूपत्वम्। `कुर्वीत` इति। उकारस्य यणादेशः। `कुर्वीरन्` इति। <<झस्य रन्>> [[3.4.105]] । `कुर्युः` कुर्याः` इति। अत्रानन्त्यग्रहणाज्जुसः सिपश्च न भवति।`क्रियास्ताम्, क्रियासुः` इति। आशिषि लिङ्?  [[3.3.173]] , `रिङ्शयग्लिङ्क्षु`  [[7.4.28]]  इति रिङादेशः। सार्वधातुकग्रहणादार्धधातुके न भवति। आर्धधातुकत्वं च <<लिङाशिषि>> [[3.4.116]]  इत्यार्धधातुकसंज्ञाविधानात्। `कृषीष्ट, ह्मषीष्ट` इति। `उश्च`  [[1.2.12]]  इति कित्त्वम्, गुणाभावः॥