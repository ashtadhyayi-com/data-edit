`नैयग्रोधः` इति। <<तस्य विकारः>> [[4.3.134]]  इत्यण्। `न्यग रोहतीति न्यग्रोधः` इति। न्यञ्चतीति ऋत्वि [[3.2.59]] गादिनाऽञ्चतेः क्विन्, <<क्विन्प्रत्ययस्य कुः>> [[8.2.62]]  इति कुत्वम् - ककारः, नेर्यणादेशः। न्यक्पूर्वाद्रूहेः पचाद्यच्। तत्र `न्यङ्क्वादीनाञ्च`  [[7.3.53]]  इति हकारस्य धकारः, <<झलां जशोऽन्ते>> [[8.2.39]]  इति ककारस्य गकारः, लघूपधगुणः - एवं यदा न्यग्रोधशब्दो व्युत्पाद्यते तदा पदान्तत्वाद्यकारस्य `न य्वाभ्याम्`  [[7.3.3]]  इत्यादिनैव सिद्धे नियमार्थंमेतत् - केवलस्यैव यथा स्यात्, तदादेर्मा भूदिति। `अव्युत्पत्तिपक्षे विध्यर्थमेतत्` इति। अपदान्तत्वाद्यकारस्य॥