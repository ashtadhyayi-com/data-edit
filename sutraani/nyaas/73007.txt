`स्वागतिकः` इति। शोभनमागतं स्वागतम्। `तदाहेत्यादौ प्रभूतादिब्य उपसंख्यानम्` (वा।483) इति ठक्। `स्वाध्वरिकः` इति। अत्रापि `चरति`  [[4.4.8]]  इति ठक्। शोभनोऽध्वरः स्वध्वरः। `स्वाङ्गिः` इत्यादि। `स्वाङ्गिण्र्याडिः` इति। `अत इङ्`  [[4.1.95]] । शोभनान्यङ्गान्यस्य स्वङ्गः, विगतान्यङ्गान्यस्य व्यङ्गः, विगतोऽडोऽस्य व्यङः। व्यवहरणं व्यवहारः, भावे घञ्। ननु च व्यवहारशब्दोऽयं क्रमव्यतीहारे वर्तते, तत्र `न कर्मव्यतीहारे`  [[7.3.6]]  इति प्रतिषेधः सिद्धः, तत्? कस्मादिह पठते? इत्याह - `व्यवहारशब्दोऽयम्` इति। किं पुनर्लौकिकम्? लौकिकं पुनर्वृत्तं येनाचारेण व्यवहाराल्लोके व्यावहारिक इत्युच्यते तद्वेदितव्यम्। `स्वापतेयम्` इति। <<पथ्यतिथिवसतिस्वपतेर्ढञ्>> [[4.4.104]] । कथं पुनरत्र प्राप्तिः, यावता नास्य वकारः पदन्तः? इत्याह - `द्बारादिषु स्वशब्दपाठादस्य प्राप्तिः` इति। तदादिविधिनेत्यभिप्रायः। यता तदादिविधिर्भवति तथा तत्रैवोक्तम्॥