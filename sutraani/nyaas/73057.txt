`जिगीषति जिगाय` इति। <<आदेः परस्य>> [[1.1.54]]  इति परस्यादेर्जकारस्य कुत्वम्, `ज्या वयोहानौ` (धातुपाठः-1499) इत्यस्य लिट्। ग्रहिज्यादिसूत्रेण  [[6.1.16]]  सम्प्रसारणे कृते परपूर्वत्वे च जिरत्येष रपविशेषो भवति। अतस्तस्यापि कुत्वं प्राप्नोति, जिग्रहणेन ग्रहणात्। न च शक्यते वक्तुम्, `हलः`  [[6.4.2]]  इति दीर्घत्वे कृते जिग्रहणेन ग्रहणं न भविष्यति, एकदेशविकृतस्यानन्यत्वात्; (व्या।प।16) अन्यथा हि जिगीषतीत्यत्रापि <<अज्झनगमां सनि>> [[6.4.16]]  इति दीर्घत्वे कृते जिग्रहणेन ग्रहणं न भविष्यति। अथ वा - प्रागेव दीर्घात्? परत्वात्? कुत्वेन भवितव्यमिति यश्चोदयेत्, तं प्रत्याह - `जिनातेः` इत्यादि। लक्षणप्रतिपदोक्तपरिभाषया (व्या।प।3) `जि जये` (धातुपाठः-561) इति यः पठते, तस्यैवेदं प्रतिपदोक्तस्य ग्रहणम्, न जिनातेः। सम्प्रसारणे कृते यज्जीरूपं सम्पदयते, तस्य लाक्षणिकत्वात्। `जिज्यतुः, जिज्युः` इति। `लिट्, अतुस्, उस्, <<एरनेकाचोऽसंयोगपूर्वस्य>> [[6.4.82]]  इति यणादेशः॥