`भोज्यम्` इति। `भुज पालनाभ्यवहारयोः` (धातुपाठः-1454) इत्यस्य ण्यति भक्ष्येऽभिधेये कुत्वाभावो निपात्यते। `भोज्या यवागूः` इति। ननु च भक्षिरयं खरविशदेऽभ्यवहार्ये वर्तते, न तु द्रवद्रव्ये, यथा - <<संस्कृतं भक्षाः>> [[4.2.16]]  इत्यत्र, तत्कथं `भक्ष्ये` इत्युच्यमाने यवाग्वां भवति? इत्याह - `इह भक्ष्यम्` इत्यादि। नावश्यं भक्षिः खरविरादे वर्तते। तथा हि - द्रवद्रव्येऽप्यस्य प्रयोगो द्रृश्यते। यथा - अबभक्षः, वायुभक्षः, वायुभक्ष इति। तस्मादभ्यवहार्यसामान्ये भक्षिर्वर्तत इति यवाग्वामपि भवति। `भुजो भक्ष्ये` इति वक्तव्ये निपातनं रूढर्थम्। अभ्यवहार्ये भक्ष्ये कर्मणि यथा स्यात्? परिपालनीये मा भूत् - भोग्या अपूपाः। पालनीया इत्यर्थः॥