इकात्र सन्निहितेन प्रकृतमङ्गं विशिष्यते, विशेषणेन तदन्तविधिर्भवतीत्यत आह - `इगन्तस्य` इत्यादि। `अजुहवुः` इति। लङ्, `सिजभ्यस्तविदभ्यश्च`  [[3.4.109]]  इति झेर्जुस्, शपः श्लुः, `श्लौ`  [[6.1.10]]  इति द्विर्वचनम्। `अबिभयुः` इति। `ञिभो भये` (धातुपाठः-1084)। `अबिभरुः` इति। `डु भृञ्? धारणपोषणयोः` (धातुपाठः-1087), `भुञामित्`  [[7.4.76]]  इत्यभ्यासस्येत्त्वम्। `चिनुयुः सुनुयुः` इति। लिङ्, यासुट्? झेर्जुस्, <<स्वादिभ्यः श्नुः>> [[3.1.73]]  <<उस्यपदान्तात्>> [[6.1.96]]  इति पररूपत्वाम्। `तत्र नाप्राप्ते` इत्यादि। सार्वाधातुकमाश्रयो यस्यतत्? सार्वधातुकाश्रयम्। ङित्त्वं निमित्तं यस्य प्रतिषेधस्य स तथोक्तः। स सर्वत्रैव जुसि प्राप्नोतीति तस्मिन्नाप्राप्तेऽयं गुण आरभ्यमाणस्तस्यैव बाधको भविष्यति; न तु यस्य यासुडाश्रयं ङित्त्वं निमित्तम्, तस्यापि। अत्र हि प्राप्ते चाप्राप्तेऽयमारभ्यते। चिनुयुरित्यादौ प्राप्ते, अजुहवुरित्यादावप्राप्ते। चकारः समुच्चये। नान्यत्? समुच्चेतव्यमस्तीत्यस्यैव लक्षणस्य पुनरावृत्तिमाचष्टे। तेन प्रकृतलक्षणस्यापि प्रतिषेधविषये भवति। `अदीधयुः` इति। `दीधीङ्? दीप्तिदेवनयोः` (धातुपाठः-1076), लङ्? व्यत्ययेन परस्मैपदम्, झिः, <<जक्षित्यादयः षट्>> [[6.1.6]]  इत्यभ्यस्तसंज्ञा, `सिजभ्यस्तविदिभ्यश्च`  [[3.4.109]]  इति झेर्जुस्, अदादित्वाच्छपो लुक्। ततः <<सार्वधातुकार्धधातुकयोः>> [[7.3.84]]  इति गुणः प्राप्तः, स <<क्ङिति च>> [[1.1.5]]  इति प्रतिषिद्धः, सोऽप्यनेन पुनः प्राप्तौ <<दीधीवेवीटाम्>> [[1.1.6]]  इति प्रतिषिद्धः समुच्चयार्थत्वाच्चकारस्य भवति॥