गुणे प्राप्त उत्तो वृद्धिरारभ्यते। यौतीत्यादौ पूर्ववच्छपो लुक्। `सुनोति` इति। श्नुः। `यवानि` इति। लोट्। उत्तमपुरुषै कवचनम्। `युतः, रुतः` इति। लट्, तस्। तपरकरणं सूतीत्यत्र मा भूदति। अथ `अपि स्तुयाद्राजानञ्` इत्यत्र कस्मान्न भवति, अस्ति ह्यत्रापि यासुटस्तिङ्भक्तत्वात्? तिङ्ग्रहणेन ग्रहणमिति प्राप्तिः, न च शक्यते वक्तुम् - <<क्ङिति च>> [[1.1.5]]  इति प्रतिषेधो भविष्यतीति; यस्मादिग्लक्षणाया वृद्धेः प्रतिषेधोऽसौ, न चेयमिग्लक्षणा; साक्षान्निर्देष्टस्थानिकत्वात्, `यस्या हि वृद्धेः स्थानी न निर्दिश्यते सेग्लक्षणा` इत्युक्तम्? इत्याह - `अपि स्तुयात्` इत्यादि। अत्र हि `यासुट्? परस्मैपदेषूदात्तौ ङिच्च`  [[3.4.103]]  इति सार्वधातुकं ङित; `ङिच्च पिन्न भवति` इति ङित्त्वेन पित्त्वस्य बाधितत्वात्। तस्मात्? पित्युच्यमाना वृद्धिरिहापि न भवति। अथ `योयोति, रोरोति` इत्यत्र कस्मान्न भवति, लुकि सति भवति ह्रेतदङ्गद्वयमुकारान्तम्? इत्याह - `नाभयस्तस्य` इत्यादि। गतार्थम्। आदिशब्देन नोनोतीत्येवमादीनां[`चोकोतीत्यादीनाम्` - प्रांउ।पाठः] ग्रहणम्॥