यिग्रहणमनुवर्तते, अकृत्सार्वधातुकयोरिति च। `मात्रीयति` इति। <<सुप आत्मनः क्यच्>> [[3.1.8]] । `पित्रीयते` इति। `कर्त्तुः क्यङ् सलोपश्च`  [[3.1.11]]  इति क्यङ्। `चेक्रीयते` इति। करोतेर्यङ्। `पित्र्यम्` इति। <<पितुर्यच्च>> [[4.3.79]]  इति यत्प्रत्ययः; रीङादेशे कृते <<यस्येति च>> [[6.4.148]]  इतीकारलोपः। कथं पुनः क्ङितोत्युचयमाने तत्रादेशो भवति? इत्याह - `क्ङितीत्येतदिह निवृत्तम्` इति। यद्येवं यिग्रहणस्यापि निवृत्तिः प्राप्नोति, तदेकयोगनिर्दिष्टत्वात्? नैतदस्ति; स्वरितत्वप्रतिबद्धा हि शब्दानामनुवृत्तिः। इह च यिग्रहणस्यैव स्वरितत्वं प्रतिज्ञायत इति तदेवानुवर्तते, क्ङिद्ग्रहणस्य स्वरितत्वं न प्रतिज्ञायत इति न तदिहानुवर्तते। `चेकीर्यते` इति। `कृ विक्षेपे` (धातुपाठः-1409), `ऋत इद्धातोः`  [[7.1.100]]  इतीत्त्वे रपरत्वम्। `हलि च`  [[8.2.77]]  इति दीर्घः। `निजेगिल्यते` इति। `गृ? निगरणे` (धातुपाठः-1410), `लुपसद`  [[3.1.24]]  इत्यादिना यङ्, `यो यङि`  [[8.2.20]]  इति लत्वं रेफस्य। अथ दीर्घग्रहणं किमर्थम्, न रिङित्येवोच्येत, `अकृत्सार्वधातुकयोः`  [[7.4.25]]  इतिदीर्घत्वेनैव सिद्धमिति, तत्राप्ययमर्थः - उत्तरसूत्रे पुना रिङ्ग्रहणं न कर्तव्यं भवति, एतदेव हि तत्रानुवर्त्तिष्यते? न सिध्यति; नाप्राप्ते दीर्घत्वे रिङारभ्यमाणस्तस्य बाधकः स्यात्। भवतु नाम ऋकारस्य यो दीर्घस्तस्य बाधकः, यस्तु कृत आदेशे स्थान्यन्तरस्य प्राप्नोति तस्य कथं बाधकः, न ह्रस्मिन्? प्राप्ते रिङारभ्यते? एवं तर्हि मन्दधियां सुखप्रतिपत्त्यर्थ दीर्घोच्चारणम्। ङकारोऽन्त्यादेशार्थः॥