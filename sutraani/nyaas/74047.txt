ददादेशस्यायमपवादः। `त इत्ययमादेशो भवति` इति। अकार उच्चारणार्थः। प्रत्तमित्यादावाकारस्य तकारे कृते दकारस्य चर्त्वम् - तकारः `नीत्तम्` इति। `दस्ति`  [[6.3.123]]  इति दीर्घत्वम्। `अवदात्तम्` इति। `दैप्? शोधने` (धातुपाठः-924) इत्येतस्यैतद्रूपम्। `आदेरलः प्राप्नोति` इति। <<आदेः परस्य>> [[1.1.54]]  इति वचनात्। `अच इत्येतद्द्विरावर्तयितव्यम्` इति। `अचः` इत्येतस्य द्विरावृत्तावचोऽचेति द्वे शब्दरूपे भवतः। तत्रैकं पञ्चम्यन्तम्; अपरं षष्ठन्तम्। तत्रैकेनोपसर्गो विशिष्यते - अजन्तादुपसर्गादिति। इतरेणापि स्थानी निर्दिश्यत इत्येवमाकारस्यायमादेशो भवति। `द्वितकारो वा` इति। अथ वा - `अच उपसर्गात्तः` इति। द्वितकार एव संयोगादेशो निर्दिश्यते, तेनास्यानेकास्त्वात्? सर्वस्यैव भवति, यदि तर्हि द्वितकारकोऽयं निर्देशस्तदा `अपो भि`  [[7.4.48]]  इत्यनेनापि सर्वादेशः प्राप्नोति, नेकाल्त्वादित्याह - `अषो भि` इत्यादि। `अपो भि` इत्यत्र पञ्चम्यन्तमच इत्यनुवर्तते, तेन सत्यप्यनेकाल्त्वे <<तस्मादित्युत्तरस्य>> [[1.1.67]]  इति पकारमात्रस्य भविष्यति, न सर्वस्येति। `द्यतेः` इत्यादि। द्यतेरित्यस्यावकाशः - यत्राजन्त उपसर्गो न भवति - निर्दितम्, दुर्दितमिति; अस्यादेशस्यावकाशः - अजन्तादुपसर्गात्? परो योऽन्यो घुसंज्ञकः - `डुदाञ्? दाने` (धातुपाठः-1091), अवत्तम्, परीत्तमिति; अजन्तादुपसर्गादुत्तरस्य द्यतेरुभयप्रसङ्गे सति तकार एव भवति विप्रतिषेधेन - अवत्तम्, प्रत्तमिति॥