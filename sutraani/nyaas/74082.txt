अभ्यसस्य गुणोऽयं विधीयते। तेन यद्यप्यत्र लुक्शब्दोऽयं सामान्यः, तथापि यङ्लुक एव सम्प्रत्ययो भवति। न ह्यत्र लुक्यभ्यासः सम्भवतीति मत्वाऽऽह - `यङि यङ्लुकि च` इत्यादि। `चौक्रुशीति` `क्रुश आह्वाने` (धातुपाठः-856) यङ्, तस्य <<यङोऽचि च>> [[2.4.74]]  इति लृक्, `यङो वा`  [[7.3.94]]  इतीट्, <<न लुमताङ्गस्य>> [[1.1.63]]  इति प्रत्ययलक्षणनिषेधाद्यङो लुकि कृते गुणो न प्राप्नोतीति लुग्ग्रहणम्। `पुगन्तलघुपधस्य च`  [[7.3.86]]  इति प्राप्तोऽपि गुणः <<नाभ्यस्तस्याचि पिति सार्वधातुके>> [[7.3.87]]  इति निषिध्यते॥