नहेत्ययं निपातसमुदायः प्रतिषेधे वर्तते। तेन युक्तं तिङन्तं प्रत्यारम्भविषये न निहन्यते। पुनरारम्भः=प्रत्यारम्भः। स च यत्र विषये क्रियते तद्दर्शयितुमाह -`चोदितस्य` इत्यादि। भुङक्ष्याधीष्वेत्येवं चोदितं विहितं यत्? कर्तव्यतयोपन्यस्तं भोजनादौ यदा तत्? कर्त्तुं न प्रवर्तते नाद्रियते, अवधीर्यत इति यावत्; तदा तस्यादधीरणेऽदज्ञाने सति तमवधीरयितारमुपालब्धुं या इच्छा तथोपालिप्सयैतस्यैव भोजनादेरवधीरितस्य प्रतिषेधेन सम्बन्धः प्रत्यारम्भः। `प्रत्यारम्भः क्रियते` इति। प्रतिषेधसम्बद्धस्य पुनरुपन्यासः क्रियत इत्यर्थः। `नह भोक्ष्यसे, नहाध्येध्यसे` इति। भुजेरिङश्च लृट्, `थासः से`  [[3.4.80]]  , अदुपदेशत्वात्? ङित्त्वाच्च तयोर्धात्वोर्लसार्वधातुकमनुदात्तम्। स्यः प्रत्ययस्वरेणोदात्तः। `इच्छन्ति` इति। `इषु इच्छायाम्` (धातुपाठः-135), तुदादित्वाच्छ, `डषुगमियमां छः`  [[7.3.77]] ॥