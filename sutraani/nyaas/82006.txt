`सूत्थितः` इति। <<कुगतिप्रादयः>> [[2.2.18]]  इति समासः। `अत्र सुशब्दः कर्मप्रवचनीयः` इति। अनेन सुशब्दस्य गतित्वमपनयति। गतित्वे हि सति <<गतिर्गतौ>> [[8.1.70]]  इति निघातः स्यात्, ततश्चोदात्तेनानुदात्तस्यायमेकादेशो न स्यात्। `प्रादिसमासे` इत्यादि। सुशब्द आद्युदात्तः। तत्र हि प्रादिसमासे कृते `तत्पुरुषे तुल्यार्थ`  [[6.2.2]]  इत्यादिना पूर्वपदप्रकृतिस्वरत्वादाद्यूदात्तत्वं भवति। अतस्तेन प्रकृतिस्वरत्वेन हेतुनायमादेशः, यतोऽकः सवर्णदीर्घत्वमनुदात्ते पदादौ भवति। सुशब्दस्य ह्राद्युदात्तस्य प्रकृतिस्वरत्वे सति शेषस्यानुदात्तभावोपपत्तेः। ननु `प्रादिसमासे [`प्रादिप्रसङ्गे` इति वातिकपाठः] कर्मप्रवचनीयानां प्रतिषेधो वक्तव्यः` (वा।96) इत्युक्तम्, तत्कथमिह प्रादिसमासः? नैष दोषः; तस्य प्रतिधेधस्यानित्यत्वात्। अनित्यत्वं तु सुशब्दस्य सुषामादिषु  [[8.3.98]]  प्रयोगाद्विज्ञैयम्। तस्य हि तत्र `उपसर्गात्सुनोति` (8.3.65 इत्यादिनैव सिद्धेऽनुपसर्गार्थः पाठः। अनुपसर्गत्वं च सोः <<सुः पूजायाम्>> [[1.4.94]]  इति कर्मप्रवचनीयत्वात्। अथ वा स्वतिभ्यामन्ये ये प्रादयस्तत्रायं प्रतिषेधः। तथा हि तत्र `स्वती पूजायाम्` (का।2.2.18) इति पूजायां स्वतिशब्दयोः प्रातिसमास उक्तः पूजायां च तयोः कर्मप्रवचनीयत्वं विवक्षितम्। `दीक्षते` इति। विशब्दो निपरातस्वरेणाद्युदात्तः। अत्रापि `तिङङतिङः`  [[8.1.28]]  ति निघाते कृत एकादेश इत्यनुदात्ते पदादौ भवतीति सम्बन्धनीयम्। `वसुकोऽसि` इति। वसुशब्दः प्रातिपदिकस्वरेणान्तोदात्तः, ततः सुप्रन्ययान्तत्वात्? कस्य ह्रसिशब्दे परतः <<अतो रोरप्लुतादप्लुते>> [[6.1.113]]  इत्युत्वम्, तस्य स्थानिवद्भावेन सुप्त्वादनुदात्तत्वमम्, पूर्वेण सह <<आद्गुणः>> [[6.1.87]]  स च पूर्वसूत्रे  [[8.2.5]]  णान्तोदात्तः। `असि` इति। `तायस्त्योर्लोपः`  [[7.4.50]]  इति सकारलोपे कृते लटि सिपि रूपम्। अत्र `तिङङतिङः`  [[8.1.28]]  इति निघातेनाकारोऽनुदात्तः, तसयाकारेण सह <<एङः पदान्तादति>> [[6.1.109]]  इति परपूर्वत्वम्। `स्वरितग्रहणम्` इत्यादि। कथं पुनरसति स्वरितग्रहणे स्वरित आदेशो भवति, पुनः स्वरितग्रहणं विस्पष्टार्थम्; न पुनः पक्षे स्वरितविधानार्थम्? इत्यत आह -`उदात्ते हि` इत्यादि। उदात्ते हि विकल्पिते यस्मिन्? पक्षे स न भवति तस्मिन्नुदात्तानुदात्तयोरन्तरतमो यस्तेनैव भवितव्यम्, स च स्वरित एव। अतोऽन्तरेणापि स्वरितग्रहणं स्वरित एव भविष्यति।