`प्रद्राणः` इति। `द्रा कुत्सायां गतौ` (धातुपाठः-1054)। <<कृत्यचः>> [[8.4.29]]  इति णत्वम्। `म्लानः` इति। `म्लै गात्रविनामे` [`म्लै हर्षक्षये` -इति धातुपाठः] (धातुपाठः-904)। `च्युतः, प्लुतः` इति। `च्युङ्? प्लुङ्? गतौ` (धातुपाठः-955,958)। `निर्यातः` इति। `या प्रापणे` (धातुपाठः-1049)। `निर्वातः` इति। `वा गतिगन्धनयोः` (धातुपाठः-1050)। अत्र र्या, र्वा-इत्येतयोर्धातुत्वं न भवति। `र्या` इत्ययं हि समुदायः संयोगादिः, न चायं धातुः, किं तर्हि? `या` इत्ययम्। एवं `र्वा` इत्ययं संयोगादिः, न चैष धातुः, किं तर्हि? `वा` इत्ययम्। ननु च बहिरङ्गमत्र संयोगादित्वम्, द्विपदाश्रयत्वात्, नत्वं तु विपर्ययादन्तरङ्गम्; `असिद्धं बहिरङ्गमन्तरङ्गे` (व्या।प।42) इत्यसिद्धत्वादेव संयोगादित्वस्य नत्वं न भवतीति किं धातुग्रहणेन? एवं तर्हि एतज्ज्ञापयति -उपसर्गसम्बन्धेन यो धर्म उपजायते धातूपसर्गसमुदायस्य स धातोरतद्धर्मवतोऽपि कार्याणि प्रापयतीति। तेनोपास्तते गुरुः, अभिभूयते शत्रुरिति कर्मणि लकारः सिद्धो भवति। अत्र ह्रु पसर्गसम्बन्धेन सकर्मकत्वधर्मो जातः। स च धातूपसर्गसमुदायस्य, न धातुमात्रस्य। तत्र यद्ययमर्थो न ज्ञाप्येत, कर्मणि लकारो न स्यात्; धातोरकर्मकत्वात्। अस्मश्चार्थे ज्ञापिते तु भवति। `स्नातः` इति। `ष्णा शौचे` (धातुपाठः-1052)॥