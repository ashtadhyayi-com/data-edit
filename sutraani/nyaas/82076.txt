पदस्येत्येव, धातोरिति च, तदुभयमिह समानाधिकरणं रेफवकाराभ्यां विशेष्यते, विशे णेन च तदन्तविधिर्भवतीत्याह -`रेफवकारान्तस्य` इति। वकारस्योदाहरणं कसमान्न प्रदर्शितम्? इत्याह -`दकारग्रहणमुतरार्थम्` इति। तेन वकारान्तस्योदाहरणं न प्रदर्शितमिति भावः। एतदर्थं तु तन्न भवति; वकारान्तस्य पदस्य धातोरसम्भवात्। `अबिभः` इति। भृञो लङ्, तिप्, गुणः, रपरत्वम्, <<जुहोत्यादिभ्यः श्लुः>> [[2.4.75]] , द्विर्वचनम्, `उरत्`  [[7.4.66]]  इत्यत्त्वम्, `भृञामित्`  [[7.4.76]]  इतीत्त्वम्, हल्ङ्यादिलोपः  [[6.1.66]] ॥