क्षिया=आचारभेदः। इष्टाशंसनम्ाशीः। नियोगः=प्रैषः। आकाङ्क्षत्यपरं तिङन्तमेव। कुत एतत्? आकाङ्क्षाग्रहणादेव। सुबन्ते हि साधनादायिनी तिङन्तस्यावश्यम्भाविनी अपेक्षेति। `धनं च तात` इति। अत्र लप्सीष्टेत्येतदपेक्षते। `व्याकरणं च` इति। अत्राप्यध्येषीष्टेत्येतत्। `लुनीहि3` इति। `ई हल्यधोः`  [[6.4.113]]  इतीत्वम्। `पिब` इति। पाध्रादिसूत्रेण  [[7.3.78]]  पिबादेशः। `अस्तु` इति। अस्तेर्लोट्, `एरुः`  [[3.4.86]]  इत्युत्वम्, अदादित्वाच्छपो लुक्, एतच्चापरं तिङन्तं नापेक्षते। एवं `विहर` इत्येतदपि॥