`हलि` इति निवृत्तम्, झल्ग्रहणात्। चकारो मकारानुकर्षणार्थः। असति हि तस्मिन्निकारस्यापदान्तस्य कार्यिण इह ग्रहणान्मकारो निवृत्त इत्याशङ्का स्यात्। `पयांसि` इति। <<जश्शसोः शिः>> [[7.1.20]] , <<नपुंसकस्य झलचः>> [[7.1.72]]  इति नुम्, <<सान्तमहतः संयोगस्य>> [[6.4.10]]  इति दीर्घः। `आक्रंस्यते` इति। आङ्पूर्वात्? क्रमेर्लृट्, `आङ्? उद्यमने`  [[1.3.40]]  इत्यात्मनेपदम्। `आचिक्रंसते` इति। `पूर्ववत्सनः`  [[1.3.62]]  इत्यात्मनेपदम्। एवं `अथिजिगांसते` इत्यत्रापि। इङः सनि `इङश्च`  [[2.4.48]]  इति गमिरादेशः; <<अज्झनगमां सनि>> [[6.4.16]]  इति दीर्घः; द्विर्वचनम्, अभ्यासकार्यम्। `राजन्` इति। राजतेः शत्रान्तात्? सम्बुद्धिः, तस्या हल्ङ्यादिना  [[6.1.66]]  लोपः॥