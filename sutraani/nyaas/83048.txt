`कुत्वोः`  [[8.3.37]]  इत्यस्यायमपवादः। `यथायोगम्` इति। इणः परो यो विसर्जनीयस्तस्य षकारः, यस्त्वन्यस्तस्य सकार इत्येष यथायोगार्थः `कस्कः` इति। सौ परतः <<किमः कः>> [[7.2.103]]  इति कादेशः, दीप्सायां द्विर्वचनम्। `कौतस्कुतः` इति। <<पञ्चम्यास्तसिल्>> [[5.3.7]] , <<कु तिहोः>> [[7.2.104]]  इति किमः स्थाने कुभावः, पूर्ववद्द्विरुक्तिः, <<तत आगतः>> [[4.3.74]]  इत्यणि कृते `अव्ययानां भमात्र` (वा।842) इति टिलोपः। `भ्रातुष्पुत्रः` इति। यदा समासस्तदा <<ऋतो विद्यायोनिसम्बन्धेभ्यः>> [[6.3.23]]  इति षष्ठआ अलुक्। `शुवस्कर्णः` इति। संज्ञायाम्<<षष्ठ्या आक्रोशे>> [[6.3.21]]  इत्यलुक्। असंज्ञायां तु समासे आकर्ण इत्येवं भवति। ननु च सर्पिष्कुण्डिकादीनां <<नित्यं समासेऽनुत्तरपदस्थस्य>> [[8.3.45]]  इत्येवं षकारः सिद्धः, तत्किपर्थमेषामिह पाठः? इत्यत आह -`एषाम्` इत्यादि। पारायणेन दीव्यन्तीति पारायणिकाः `तेन दीव्यति` [[4.4.2]]  इती ठक्। `भाव्ये वृत्तौ च` इति। अनुत्तरपदस्थस्येति किम्? परमसर्पिःकुण्डिकेति भाष्ये वृत्तौ च प्रत्युदाहृतम्; अतस्तयोरिह पाठो नाभिमतोऽमीषामिति दर्शयति। `अविहितलक्षणः` इत्यादिना कस्कादेराकृतिगणतामाचष्टे। चकारोऽनुक्तसमुच्चयार्थो भवन्नेवमर्थं द्योतयति। विसर्जनीयस्थानिकयोः सकारषकारयोः `उपचारः` इत्येषा संज्ञा विहिता॥