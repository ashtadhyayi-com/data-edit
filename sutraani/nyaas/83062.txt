`स` इत्यविभक्तिकोऽयं निर्देशः। नेति प्रतिषेध एव क्रियतामित्यादेशनीयम्; लाघवकृते विशेषाभावात्। `सिस्वेदयिषति` इत्यादि। `ञिष्विदा गात्रप्रक्षरणे` (धातुपाठः-1188) `रुवद स्वर्द आस्वादने` (धातुपाठः-18,19), `षह मर्षणे` (धातुपाठः-852) -एभ्यो णिव्, ततः सन्। ननु च सकारस्य सकारविधाने न कश्चिद्विषेषः, तत्किमर्थं सकार उच्यते? इत्याह -`सकारस्य` इत्यादि। य एषां <<धात्वादेः षः सः>> [[6.1.64]]  इति सकारः कृतः, तस्यादेशत्वान्मूर्धन्ये प्राप्ते वचनम्॥