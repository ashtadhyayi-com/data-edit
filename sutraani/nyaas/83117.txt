`अभ्यसोष्यत्` इति। लृङ्। `अभिसुसूषति` इति। सन्, <<इको झल्>> [[1.2.9]]  इति कित्त्वे गुणाभावः। `ञज्झनगमां सनि`  [[6.4.16]]  इती दीर्घः। `अत्र` इत्यादि। इतिकरणो हेतौ। अत्र यस्मात्? `स्तौतिण्योरेव षण्यभ्यासात्`  [[8.3.61]]  इत्यतो नियमादप्राप्ते `स्थादिष्वभ्यासेन`  [[8.3.64]]  इति नियमादप्राप्तिस्तस्मादभिसुसूरित्युदाहरन्ति। स्यादेतत् -अत्रापि नास्ति यत्? तदप्युदाहरणं नोपपद्यते? इत्यत आह -`सन्? षभूतो न भवति` इत्यादि। षभूते हि सनि स्तौतिण्योरेव  [[8.3.61]]  नियमः, न चात्र सन्? षभूतः। तस्मादसति सन्ग्रहणेऽब्यासस्थान्निमित्तात् <<आदेशप्रत्यययोः>> [[8.3.59]]  इति षतद्वं न प्राप्नोति। अभ्यासग्रहणमुपसर्गात्? प्राप्तेरसन्भवात्। अत उपसर्गस्थान्निमित्ताद्धातुसकारस्य षत्वं न प्राप्नोति; अभ्यासेन व्यवहितत्वात्, नास्याससकारस्य स्थादिनियमेन व्यावर्त्तितत्वात्। `अभिसुसूः` इति। अभिसुसूष इति स्थिति क्विप्, <<अतो लोपः>> [[6.4.48]] , षत्वस्यासिद्धत्वाद्रुत्वविसर्णनीयौ॥