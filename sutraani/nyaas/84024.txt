<<अन्तरपरिग्रहे>> [[1.4.65]]  इत्यत्र `अन्तःशब्दस्याङ्क्रिविधिणत्वेषूपसर्गसंज्ञा वक्तव्या` (वा।71) इत्यनेन णत्वविधावुपसर्गसंज्ञाया विद्यमानत्वात्? <<हन्तेरत्पूर्वस्य>> [[8.4.22]]  इत्यनेनैव णत्वे सिद्धेऽदेशार्चोऽस्य योगस्यारम्भः। `अन्तर्हणनम्` इति। अत्र भावे ल्युट्। मध्ये हननमित्यर्थः। <<अन्तरपरिग्रहे>> [[1.4.65]]  इति गतिसंज्ञकत्वात्? <<कुगतिप्रादयः>> [[2.2.18]]  इति समासः। `अन्तर्हननो देशः` इति। अधिकरणे ल्युट्। अन्तः-शब्दादबन्तस्य हन्तेः -अन्तर्धणो देश इति निपातनादेव देशाभिधानेऽपि णत्वं भवति॥