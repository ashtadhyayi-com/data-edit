`निष्पानम्, दुष्पानम्` इति। `इदुदुपधसय`  [[8.3.41]]  इति विसर्जनीयस्य षत्वम्। इह <<कृत्यचः>> [[8.4.29]]  इत्यनेन प्राप्तिः। `सर्पिष्पानम्, यजुष्पानम्` इति। षष्ठीसमासः। <<इसुसोः सामर्थ्ये>> [[8.3.44]]  इत्यनुवर्तमाने `नित्यं समासे`  [[8.3.45]]  इत्यादिना विसर्जनीयस्य षत्वम्। अत्र <<वा भावकरणयोः>> [[8.4.10]]  इति प्राप्तिः। `पदान्तात्` इति षष्ठीसमासोऽयमिति मन्यमानो यो देशयेत् -अथेह णत्वप्रतिषेधः कस्मान्न भवति -सुसर्पिष्केणेति, अत्र पदस्यान्तः षकार इति? तं प्रत्याह -`पदे अन्तः` इत्यादि। षष्ठीसमासे हि सति णत्वस्य प्रतिषेधः स्यात्, न चायं षष्ठीसमासः, किं तर्हि/ `सप्तमी`  [[2.1.40]]  इति योगविभागात्? समासः -पदे परभूतेऽन्तः पदान्त इति। न चात्र पदे परभूते षकारोऽन्तः; कशब्दस्यापदसंज्ञकप्वात्। तेनेह न भवति णत्वप्रतिषेधः। शोभनं सर्पिरस्येति बहुव्रीहिः, <<शेषाद्विभाषा>> [[5.4.154]]  इति कप्॥