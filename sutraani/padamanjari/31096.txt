तव्यतव्यानीयरः॥ वसेरिति।'वस निवासे'  इत्यस्य ग्रहणम्, न तु'वस आच्छादने'  इत्यस्य लुग्विकरणस्य।'तयोरेव कृत्यक्तखलर्थाः'  इति वचनात्कर्तरि न प्राप्नोतीति वचनम्, णिद्वद्भावार्थं च। वास्तव्य इति। तद्वितान्तो वा पुनरेषभविष्यति, वास्तुनि भावो वास्तव्यः, दिगादित्वाद्यत्। अवास्तव्य इत्यत्र स्वरभेदो नास्ति,'कृत्योकेष्णुच्'  इति यदन्तोदातत्वं तदेव'ययतोश्चातदर्थे'  इत्यनेन भविष्यति। केलिमर इति। ककारो गुणवृद्धिप्रतिषेधार्थः, रेफस्स्वरार्थः।  कर्मकर्तरि चायमिष्यत इति। भाष्ये तु'पचेलिमा माषाः, पक्तव्याः; भिदेलिमास्सरलाः, भेतव्याः'  इति शुद्धे कर्मणि प्रदर्शितम्॥