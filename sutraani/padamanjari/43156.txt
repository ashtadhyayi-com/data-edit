'चरणेभ्यो धर्मवत्'  इत्यनेन तुल्यमेतत् । सङ्ख्या च परिमाणग्रहणेन गृह्यत इति । चकारादुन्मानं च, परिमीयतेऽनेनेति परिमाणमितियौगिकः परिमाणशब्द इत्यर्थः । तदाह - न रूढिपरिमाणमेवेति । नैष्किक इति । ठसमासे निष्कादिभ्यःऽ इति ठक् । शत्यः, शतिक इति ।'शताच्च ठन्यतावशते'  । साहस्रमिति ।'शतमानविशतिकसहस्रवसनादण्'  । वतिः सर्वसादृश्यार्थ इति । किमेवं सति सिद्धं भवति ? तदाह - अध्यर्द्धपूर्वेत्यादि । आदिशब्देन प्रकृतिप्रत्यययोः प्राग्वतेः सङ्ख्यापूर्वपदानां तदन्तग्रहणमलुकऽ इति तदन्तविधेश्च परिग्रहः । एतदुक्तं भवति - याभ्यः प्रकृतिभ्यो येन विशेषणेन ये प्रत्यया विहितास्ताभ्यः प्रकृतिभ्यस्तेनैव विशेषणेन त एव प्रत्यया विकारे भवन्ति । द्विसाहस्रमिति । पक्षे लुक्,'सङ्ख्यायाः संवत्सरसङ्ख्यस्य च'  इत्युतरपदवृद्धिः । द्विनैष्किकमिति । प्राग्वतीयस्य ठञः'द्वित्रिपूर्वान्निष्कात्'  इति पक्ष लुक्,'परिमाणान्तस्य'  इत्युतरपदवृद्धिः ॥