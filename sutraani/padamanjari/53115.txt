पार्श्व इत्यादि। पर्शू, रक्षस्, असुर - इत्येते जनपदशब्दाः, तत्राकारान्ताद्बहुष्वपत्येषु'जनपदशब्दात्क्षत्रियादञ्'  इत्यञ्, इतराभ्याम्'द्व्यञ्मगध'  इत्यादिनाण्, तद्राजत्वाल्लुक्, पुनः सङ्घविवक्षायामनेनाण्। यौधेय इति। युधेतेऽसौ, युधेरिगुपधलक्षणः कः - युधा, तस्य अपत्यम्'द्व्यचः'  इति ढक्, तदन्तात्सङ्घरूपविवक्षायामनेनाञ् - यौधेय इत्याद्यौदातं भवति। तथा यौधेयस्याङ्को लक्षणं वा यौधेय इति - सङ्घाङ्कलक्षणेष्वञ्लक्षणोऽण् भवति। एतेन यौधेयादिषु ये ढगन्तास्ते सर्वे व्याख्याताः। यौधेयादीनामस्मिन्प्रदेशे न पाठः, पठिता हि ते चतुर्थे -'न प्राच्यभार्गादियौधेयादिभ्यः'  इत्यत्र ॥