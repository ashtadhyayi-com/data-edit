अकृद्यकार इति । यकारमात्रस्य प्रत्ययस्यासम्भवादकृति असार्वधातुके च यकारादावित्यर्थः । भृशायत इति ।'भृशादिभ्यो भुव्यच्वेः'  इति क्यङ् । सुखायत इति ।'सुखादिभ्यः कर्तृवेदनायाम्'  । चीयत इति । यक् । चेचीयत इति । यङ् । तोष्टूअयत इति ।'शर्पूर्वाः खयः'  । चीयादिति । आशिषि लिङ् । निश्चित्य, प्रस्तुत्येति । ल्यबयं कृत्संज्ञकः । ननु चाजन्तस्य दीर्घो विधीयते, इह च तुकि कृतेऽनजन्तत्वाद्दीर्घो न भविष्यति ? इत्यत आह - परत्वादिति । तुकोऽवकाशः - गनिचित्, सोमसुत्; दीर्घस्यावकाशः - चीयते, स्तूयते; निश्चित्य, प्रस्तुत्येत्यत्र परत्वातुग् दीर्घत्वेन बाध्यते । प्रायेण तु प्रकृत्य, प्रहृत्येति पाठः, तत्रोतरसूत्रेण रीङ्ः प्रसङ्गाद् दीर्घत्वेन तुको बाधः स्यादित्ययुक्तं स्यात् । आद्यप्राप्त्यभिप्रायेण वा व्याख्येयम् । चिनुयादिति । विध्यादिलीङ् । उरुया, धृष्णुयेति ।'सुपां सुलिक्'  इत्यादिना यादेशः ॥