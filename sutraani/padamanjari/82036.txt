अत्र शकारान्तस्य जश्त्वे प्राप्ते, इतरेषां तु कुत्वे तदपवादः षत्वं विधीयते । मूलवृट्, धानामृडिति । ग्रहिज्यादिना सम्प्रसारणम्,'स्कोः संयोगाद्योः'  इति सलोपः, षकारस्य जश्त्वम् - डकारः,'वावसाने'  इति पक्षे टकारः । झलादिराभ्यामित्यादि । पर्यवपद्यतेउव्यवधीयते । राष्टिः, भ्राष्टिरिति ।'गुरोश्च हलः'  इत्यकारे प्राप्ते'क्तिन्नाबादिभ्यः'  इति क्तिन्प्रत्ययः,'तितुत्रतथ'  इत्यादिनेट्प्रतिषेधः । शब्दप्राडिति ।'क्विब्वचि'  इत्यादिना क्विप्, दीर्घत्वम्, सम्प्रसारणाभावश्च । च्छग्रहणमनर्थकम्;'च्छ्वोः शूड्'  इत्यादिना च्छस्य शत्वे कृते शान्तानामित्येव षत्वं सिद्धम् ? अत आह - च्छ्वोः शूडित्यादि ॥