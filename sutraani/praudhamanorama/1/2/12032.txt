<w>अतन्त्रमिति।</w> <<उपेयिवान्>> [[3.2.102]] इत्यत्रोपसर्ग इवाविवक्षितमित्यर्थः। ननु तत्र 'ईयिवांसमतिस्रिधः' इत्यादिप्रयोगदर्शनादविवक्षाऽस्तु, इह त्वविवक्षायां प्रमाणं किम्? इति चेल्लक्ष्यदर्शनं प्रातिशाख्यादिकं चेति गृहाण। तथा हि— 'येराः' इत्यत्रैकारः, 'तनूनपात्' 'शचीपतिम्' इत्यत्र पदपाठे ऊदितौ चार्धोदात्तौ इति सकलबह्वृच्प्रसिद्धम्। तनूनपाच्छचीपतिशब्दयोः <<उभे वनस्पत्यादिषु युगपत्>> [[6.2.140]] इति पूर्वोत्तरपदयोराद्युदात्तत्वे कृते <<अनुदात्तं पदमेकवर्जम्>> [[6.1.158]] इति शेषनिघातः। पूर्वपदभूतयोस्नूशची-एतयोरन्त्यस्य पाक्षिकं स्वरितत्वं प्रातिशाख्ये उक्तम्। 'जात्यवद्वा तथावन्तौ तनूशचीति पूर्वयोः' इति। तथास्वरितार्धस्योदात्तत्वे प्रातिशाख्यमपि— 'एकाक्षरसमावेशे पूर्वयोः स्वरितः स्वरः। तस्योदात्ततरोदात्तादर्धमात्राऽर्धमेव वा॥ अनुदात्तः परः शेषः स उदात्तश्रुतिर्न चेत्। उदात्तं वोच्यते किञ्चित्स्वरितं वाऽक्षरं परम्॥' इति। अस्यार्थः— पूर्वयोः= उदात्तत्वानुदात्तत्वयोः, एकत्र समावेशे सति स्वरितो बोध्यः। तस्य= स्वरितस्य, स्वतन्त्रोदात्तापेक्षयोदात्ततराऽर्धमात्रा बोध्येति । 'क्व वोऽश्वाः' इत्यादि ह्रस्वाभिप्रायम्। 'अर्धं वा' इति दीर्घाभिप्रायम्। अनेनैव ह्रस्वस्यापि सङ्ग्रहाद् व्यापकत्वादिदमेवादर्तव्यमिति सूचयितुमेवकारः। 'अनुदात्तः' इत्यादि परिशेषसिद्धार्थकथनम्। सः= शेषः, उदात्तश्रुतिः स्यात्। किमविशेषेण? नेत्याह- नचेदित्यादि। उदात्तस्वरितपरं विहायेत्यर्थः। शाकल्योऽप्याह— 'अप्राकृतस्तु यः स्वारः स्वरितोदात्तपूर्वगः। उदादायार्धमस्याथ शिष्टं निघ्नन्ति कम्पितम्'॥ इति। उदादाय- उदात्तं कृत्वा। 'अर्धह्रस्वशब्देनार्धमात्रा लक्ष्यते' इति हरदत्तादिग्रन्थास्तु मतान्तरपरतया कथञ्चिन्नेयाः। <w>अश्वा इति।</w> अशेः क्वनि नित्स्वरेणाद्युदात्तम्। संहितायां तु <<एकादेश उदात्तेनोदात्तः>> [[8.2.25]] इत्योकार उदात्तः। <w>ये अरा इति।</w> द्वयमपि फिट्सूत्रेणान्तोदात्तम्। एकादेशस्तु पक्षे स्वरितः। <<स्वरितो वाऽनुदात्ते पदादौ>> [[8.2.6]] इत्युक्तेः।
