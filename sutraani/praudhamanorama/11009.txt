आस्ये भवमास्यं 'शरीरावयवाद्यत्' इत्यभिप्रेत्याह— <w>ताल्वादीति। आभ्यन्तरेति।</w> एतच्च प्रशब्दबलाल्लभ्यते। तुल्यास्यं किम्? तर्प्ता। अत्र पकारस्य तकारे परे <<झरो झरि>> [[8.4.65]] इति लोपो मा भूत्। प्रयत्नग्रहणं किम्? वाक् श्चोतति। शस्य लोपो न। <w>ञमङणनानामिति।</w> 'नासिका च' इति चकारेण स्वस्ववर्गानुकूलं ताल्वादि समुच्चीयते। 'अनुस्वारोत्तमा अनुनासिकाः' इति तैत्तिरीयाणां प्रातिशाख्यम्। 'यमानुस्वारनासिक्यानां नासिका, अनुनासिकाश्चोत्तमाः' इति कात्यायनप्रातिशाख्यम्।'वर्गोत्तमा ञमङणना अनुनासिका भवन्ति, चशब्दात्स्वस्थानाद्यपरित्यागेन नासिकास्थानं द्वितीयमेषामित्यर्थः' इति तद्भाष्यं च। 'एदैतोः' इत्यादौ तपरत्वमसन्देहार्थं, न तु तत्कालग्रहणार्थम्। तेन प्लुतस्यापि संग्रहः।