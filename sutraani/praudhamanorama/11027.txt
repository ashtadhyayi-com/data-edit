सर्वादीनि इति तद्गुणसंविज्ञानो बहुव्रीहिः। 'हलि सर्वेषाम्' इति निर्देशात्। <w>द्वन्द्वे चेतीति।</w> स हि समुदायस्य निषेधो, नत्ववयवानामिति वक्ष्यते। न च तदन्तविधिं विना समुदाये संज्ञाप्रसक्तिरस्तीति भावः। ननु तदन्तसंज्ञायाः किं फलम्। न च परमसर्वस्मायित्यादौ स्मायादयः फलम्, अङ्गाधिकारे तदन्तविधिनैव तत्सिध्देरित्यत आह— <w>तेनेति।</w> न चेहापि 'प्रातिपदिकात्' इत्यनुवृत्तेः सर्वनाम्नां तद्विशेषणे तदन्तविधिर्भवतीति वाच्यम्, 'समासप्रत्ययविधौ प्रतिषेधः' इत्युक्तेरिति भावः। <w>अकच्चेति।</w> चकारात्परमसर्वत इत्यत्र तसिल्।