तत्पुरुषः॥ ‘समानाधिकरण’ इत्यर्शआद्यजन्तम्, औपचारिकं वा । ‘समानाधिकरणपद’ इत्यर्थः । भाषितपुंस्कादित्यादि । एतच्च ‘स्त्रियाः पुंवदि’तिसूत्रे स्फुटीकरिष्यते । ननु तेनैव कर्मधारये सिद्धम् । जातीयदेशीययोश्च ‘तसिलादिषु-’ इति सिद्धम् । तत्किमनेन सूत्रेणेत्यत आह- <w>पूरणीत्यादि ।</w> तथेत्यादि च । <w>स्त्रीपुंसलक्षणेति ।</w> ‘स्तनश्मश्र्वादियुक्ता स्त्री पोटा’ इत्यमरव्याख्यातारः । हरदत्तस्तु नपुंसकं पोटेत्याह । तत्र मूलं मृग्यम् । अमरेण नपुंसकपर्यायेभ्यः पृथगेवाऽस्य पाठात् । <w>कठधूर्त इति ।</w> नाऽत्र कठत्वं कुत्स्यतेऽतः ‘कुत्सितानि कुत्सनैरि’ति गतार्थता न शङ्क्या । प्रवृत्तिनिमित्तकुत्सायामेव तस्य प्रवृत्तेः । कथं तहिं ‘जनयति कुमुदभ्रान्तिं धूर्तबको बालमत्स्यानाम्’ इति । ‘बकधूर्त’ इति युक्तम् । सत्यम् । प्रमाद एवाऽयमिति प्रामाणिकाः ।