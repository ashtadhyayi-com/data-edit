एवकार इष्टतोऽवधारणार्थः। अन्यथा हि समासे पतिरेवेति सम्भाव्येत। 'धात्वादेः' इत्यादिज्ञापकानुसरणे च प्रतिपत्तिगौरवं स्यात्। अथ कथं - सीतायाः पतये नमः? पराशरश्च— 'नष्टे मृते प्रव्रजिते क्लीबे च पतिते पतौ' इति? उच्यते, पतिरित्याख्यातः पतिः णौ टिलोपे 'अचः इः' इत्यौणादिक इः। अयं पतिशब्दः 'पतिःसमास एव' इत्यत्र न गृह्यते, लाक्षणिकत्वात्। एतेन 'कृष्णस्य सखिरर्जुनः' इति भारतं 'सखिना वानरेन्द्रेण' इति रामायणं च व्याख्यातम्।