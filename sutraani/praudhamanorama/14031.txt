भवनं भूरिति। सम्पदादित्वाद्भावे क्विप्। पूर्वसूत्रे समासनिर्दिष्टमपि कर्तृग्रहणमनुवर्तते, स्वरितत्वादित्याह— <w>भूकर्तुरिति।</w> प्रभवत्यस्मादिति प्रभवः। <w>ल्यब्लोप इति।</w> ल्यबन्तस्य गम्यमानार्थकत्वादप्रयोगे इत्यर्थः। <w>यतश्चेति।</w> यदवधित्वेनाश्रित्याध्वनः कालस्य वा निर्माणं परिच्छेदः प्रतिपाद्यते तस्मादित्यर्थः। तेन पञ्चम्यन्तार्थेनाऽर्थद्वारा प्रयुक्तान्निर्मीयमाणाऽध्ववाचिनः प्रथमासप्तम्यौ स्तः। <w>कालादिति।</w> तद्युक्तादित्यपेक्ष्यते।