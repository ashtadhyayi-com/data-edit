ऊर्यादिच्विडाचश्च ॥ च्विडाचौ कृभ्वस्तियोगे विहितौ, ऊर्यादयोऽपि स्वभावात्तत्रैव प्रयुज्यन्ते । तत्रापि आविःप्रादुःशब्दौ मुक्त्वाऽन्येषां करोतिनैव योग इति माधवादिग्रन्थे स्थितम् । तथैवोदाˍहरति- <w>ऊरीकृत्येति ।</w> आविःशब्दस्य तु साक्षात्प्रभृतिषु पाठात् कृञो योगे गतिसञ्ज्ञा- विकल्पः, भ्वस्तियोगे तु अनेन नित्यमिति विशेषः । कथं तर्हि ‘वारुणीमदविशङ्कमथाविश्चक्षुषोऽभवदसाविव राग’ इति माघः । ‘अभवद्युगपद्विलोलजिह्वायुगलीढोभयसृक्वभावमाविः’ इति च । ‘निरङ्कुशाः कवयः’ इति हरदत्तः । वस्तुतस्तु ‘ते प्राग्धातोरि’ति सूत्रस्य प्रयोगनियमार्थत्वे प्रकृतेऽनुपपत्तावपि सञ्ज्ञानियमार्थत्वपक्षे दोषलेशोऽपि नास्तीति प्रपञ्चितं शब्दकौस्तुभे । एतेन ‘पुरो रामस्य जुहवाञ्चकार ज्वलने वपुरि’ति भट्टिर्व्याख्यातः ।