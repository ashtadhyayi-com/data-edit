द्विगोस्तत्पुरुषत्वे फलमाह - <w>समासान्त इति ।</w> <w>पञ्चराजमिति ।</w> राजाहःसखिभ्यष्टच् । उत्तरपदस्याऽनकारान्तत्वात्स्त्रीत्वाऽभावः । ‘समासाऽर्थोत्तरपदाऽन्ताः समासाऽन्ता’ इति पक्षे तु पात्रादित्वं बोद्ध्यम् । काशिकायान्तु ‘पञ्चराजीति’ क्वाचित्कः पाठः । ‘अपपाठः स’ इति हरदत्तः । <w>श्रितादीति ।</w> श्रितादीनां यद्यपि सम्बोधने सुबन्तत्वं सम्भवति, तथाऽपि अन्यत्राऽपि समासस्येष्टत्वात् श्रितादयस्तद्घटितसमुदाये लाक्षणिकाः । प्रायेण समासतद्धितप्रकरणे एवमेव । ‘खट्वा क्षेपे’, ‘गर्गादिभ्यो यञ्’ इत्यादिसामान्याऽपेक्षज्ञापकात् । न हि खट्वेत्यस्य द्वितीयाऽन्तत्वं, गर्गादीनां षष्ठ्यन्तत्वं वा संभवति । ‘येन विधि ‘रिति सूत्रस्थभाष्ये वृत्तिग्रन्थोऽपीह मानम् । ‘तत्र कैयटहरदत्तादीनान्तु महान् प्रमाद’ इति शब्दकौस्तुभे प्रपञ्चितमिति भावः । यत्तु वदन्ति - श्रितादीनां कृदन्तत्वेन ‘गतिकारकोपपदानाम्’ इति सुबुत्पत्तेः प्रागेव समास इष्टः । अन्यथा काष्टश्रितेयो न सिद्ध्येत् । अत एव किल प्राचा ‘श्रितादिभिः’ इत्येव व्याख्यातं, न तु ‘सुबन्तैः’ इति, तन्न । प्रधानस्त्रीप्रत्यये तदादिनियमाऽभावेन काष्ठश्रितेयस्य निर्बाधत्वात् । यदपि श्रितादिशब्दादपि कदाचित्स्यादिति । तदपि न । सापेक्षत्वेनाऽसामर्थ्यात् । ‘गतिकारक’ इत्यादेस्तु नाऽयं विषयः । ‘कर्तृकरणे कृता’, ‘साधनं कृते’तिवत् ‘द्वितीया श्रिते’ति सूत्रे कारकतद्विशेषयोरनुपादानादिति दिक् । <w>कृष्णमिति ।</w> इह श्रितादिषु गत्यर्थत्वात्कर्तरि क्तः । श्रयणं प्राप्तिः, आपत्तिश्चेह गतिरेव, न तु फलम् । अत्यासत्तिस्तु व्यतिक्रमः । सोऽपि गतिविशेष(णम्) एवेति प्राञ्चः । यद्वा ‘श्रित’ इत्यादौ आदिकर्मणि क्तः। <w>ग्रामं गमीति ।</w> ‘गमेरिनिरि’ त्यौणादिक इनिः । स च भविष्यत्काले । ‘भविष्यति गम्यादय’ इत्युक्तेः । ‘अकेनोरि’ति कृद्योगलक्षणषष्ठीनिषेधात्कर्मणि द्वितीया । यत्तु ‘गत्यर्थकर्मणी’ति सूत्रे द्वितीयाग्रहणस्य कृद्योगलक्षणषष्ठीबाधनार्थतामाहुः । तद्भाष्यविरुद्धम् । भाष्ये तत्सूत्रं प्रत्याख्याय कृद्योगे षष्ठ्या एव स्वीकारादित्यन्यत्र विस्तरः । <w>खट्वारूढ इति ।</w> ‘जाल्मोऽसमीक्ष्यकारी स्या’दित्यमरः । वेदं व्रतानि च समाप्य समावृत्तेन हि खट्वाऽऽरोढव्या । ब्रह्मचर्य एव भूमिशयनाऽर्होऽपि यः खट्वामारोहति स जाल्मः । रूढश्चाऽयम् । तेन खट्वामारोहतु, मा वा, निषिद्धाऽनुष्ठानपरः सर्वोऽपि ‘खट्वारूढ’ उच्यते । अत एवाऽऽह - <w>नित्येति ।</w> <w>मासप्रमित इति ।</w> ‘माङ् माने’ । आदिकर्मणि कर्तरि क्तः । इह प्रतिपच्चन्द्रेण नास्त्यत्यन्तसंयोगः । <w>मुहूर्तमिति ।</w> मुहूर्तव्यापीत्यर्थः । ‘कालाध्वनोरत्यन्तसंयोगे’ इति द्वितीया ।
