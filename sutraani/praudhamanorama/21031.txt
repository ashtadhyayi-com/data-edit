पूर्वसदृश ॥ इह समसदृशाभ्यां योगे ‘तुल्याथै रि’ति तृतीया, अन्यैर्योगे तु ‘हेतावि’ति, अत एव वचनाद्वा । इह सदृशग्रहणं व्यर्थं, षष्ठीसमासेन गताऽर्थत्वात् । न च ‘तत्पुरुषे तुल्यार्थतृतीये’ ति पूर्वपदप्रकृतिस्वराऽर्थमिदमिति वाच्यम् । ‘सदृशप्रतिरूपयोः सादृश्य’ इति सूत्रेण तत्सिद्धेः । <w>ऊनार्थेति ।</w> पूर्वसूत्रेऽर्थशब्देन समासस्य साधितत्वादिहाऽर्थग्रहणमभिधेयपरम् । तच्च ऊनशब्देनैव सम्बध्यते, न तु पूर्वादिभिः, समसदृशयोः पृथगुपादानादिति भावः ।