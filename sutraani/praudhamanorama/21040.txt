 सप्तमी शौण्डैः ॥ बहुवचननिर्देशाद्गणपाठसामर्थ्याच्चाऽऽद्यर्थावगतिरित्यभिप्रेत्याऽऽह - <w>शौण्डादिभिरिति ।</w> शौण्डः = प्रवीणः । इह आसक्तिरूपा क्रिया वृत्तावन्तर्भवति, तद्वारकञ्च सामर्थ्यम् । यथा दध्योदनगुडधानादौ । तेन ‘कारकाणां क्रिययैव सम्बन्ध’ इति नियमस्य भङ्गो नेति बोद्ध्यम् । <w>अधिशब्द इति ।</w> ‘आधेयप्रधान’ इति शेषः । अधिकरणप्रधानस्य तु अव्ययीभाव एव - ‘अधिहरी’ति यथा । अन्तः शब्दोऽप्यत्र पठ्यते, स चाऽधिकरणप्रधानः । ‘मध्ये’ इत्यर्थात् तद्योगेऽवयविन आधारत्वविवक्षायां सप्तमी । यथा- ‘वृक्षे शाखे’ति । वनेऽन्तः वनान्तर्वसति । यस्तु अधिकरणत्वमात्रवृत्तिरन्तःशब्दस्तस्य ‘विभक्त्यर्थ’ इत्यव्ययीभावो नित्यसमासः । ‘प्रनिरन्तरि’ति णत्वम्, अन्तर्वणम् । यत्तु हरदत्तेनोक्तं - ‘तत्पुरुषस्य वैकल्पिकत्वात्पक्षेऽव्ययीभाव’ इति । तच्चिन्त्यम् । तत्पुरुषस्य वैकल्पिकत्वेऽपि अव्ययीभावस्य नित्यत्वाद्वने अन्तरिति त्वदुक्तविग्रहस्यैवाऽसङ्गतेः । किञ्च विभक्त्यर्थमात्रवृत्तेरव्ययीभावः, वचनग्रहणसामर्थ्यात् । अन्यथा ‘वृक्षस्योपरि’ इत्यादावतिप्रसङ्गाच्च । तत्कथं मद्ध्यवाचिनः प्रसङ्गः । किञ्च प्रक्रियावाक्याऽन्तर्गतविभक्त्यर्थवृत्तेरेवाऽव्ययस्य समासः, सन्निधानात् । तत्सामर्थ्यादेव निपातेनाऽभिहितेऽपि सप्तमीति स्थितम् । न चैतदिहाऽस्ति । ‘अवयविन आधारत्वविवक्षायां सप्तमी’ति त्वयैवोक्तत्वादिति दिक् । यदप्याहुः- अन्तःशब्दोऽधिकरणप्रधानः । तत्सामानाधिकरण्याद्वनात्सप्तमी, ‘वनरूपे मध्ये’ इत्यर्थात् । वनेऽन्तर्वनाऽन्तर्वसति । पूर्वपदार्थप्राधान्ये तु अव्ययीभावः, ‘वनस्याऽन्तरन्तर्वणमि’ति । अत्रेदं वक्तव्यं - ‘सामानाधिकरण्ये सप्तमी’त्यसङ्गतं, व्यधिकरणसमासप्रकरणात् ‘विशेषणं विशेष्येणे’त्यनेनैव गताऽर्थत्वात् । किञ्च मद्ध्यवाचिनाऽव्ययीभावो दुर्लभः । लक्षणाऽभावात् । अथाऽव्ययमिति योगविभागेन कथंचिदुपपत्तिं ब्रूषे, - ‘अपदिशमि’ति यथा, तर्हि तथैवेहाऽपि नित्यसमासत्वादविग्रहत्वं स्यात् । तथा च ‘वनस्याऽन्तरिति त्वदुक्तिर्विरुद्ध्येत ।
