 दिक्सङ्ख्ये सञ्ज्ञायाम् ॥ <w>नियमार्थमिति ।</w> कथं तर्हि ‘त्रिलोकनाथेन सदा मखद्विषः’ इति कालिदासः । त्रिलोकशब्दस्याऽसञ्ज्ञात्वात् । न च समाहारै द्विगुः । ‘द्विगोरि’ति ङीप्प्रसङ्गात् । न च पात्रादित्वं कल्प्यम् । ‘यदि त्रिलोकीगणनापरा स्यादि’ति प्रयोगविरोधात् । न च ‘उत्तरपदे’ इति समासः । त्रिपदतत्पुरुषस्येह दुर्लभत्वात् । अत्रोच्यते लोकशब्दोऽत्र लोकसमुदायपरः । त्र्यवयवो लोकस्त्रिलोकः । शाकपार्थिवादिः । एतच्च ‘द्विगोर्लुगनपत्ये’ इति सूत्रे भाष्ये एव स्पष्टम् । एतेन ‘नवरसरुचिराम्’ इत्यादि व्याख्यातम् ।
