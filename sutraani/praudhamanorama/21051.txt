 तद्धितार्थो ॥ एकाऽपि सप्तमी विषयभेदाद्भिद्यते इत्याशयेनाऽऽह- <w>तद्धितार्थे विषये इत्यादि ।</w> <w>सर्वनाम्न इति ।</w> एतच्च पूर्वाऽपरोदाहरणाऽन्वयि । यद्यपि ‘स्त्रियाः पुंवद्’ इत्यनेनाऽपि प्रकृते निर्वाहः सिद्धः, तथाऽपि ‘दक्षिणपूर्वा’ इत्यादिसिद्धयर्थं ‘सर्वनाम्न’ इत्यावश्यकं, प्रतिपदोक्तत्वादिहाऽपि न्याय्यमिति भावः । <w>षाण्मातुर इति ।</w> ‘मातुरुत्संख्या’ इत्युत् । ‘अनपत्ये’ इत्युक्तेः ‘द्विगोर्लुग्’ इति न लुक् । विकल्पे प्राप्त इति प्राचां ग्रन्थमनुसृत्योक्तम् । वस्तुतस्तु त्रयाणां समासे कृतेऽन्यपदार्थोपसंक्रमेण परस्परसंबन्धाऽभावाद् द्वन्द्वतत्पुरुषयोरप्राप्तौ सत्यां वचनमिति बोध्यम् । तत्र ‘तद्धितार्थ-’ इतिसूत्रेणोत्तरपदे परे तत्पुरुषो वचनसामर्थ्यात्सिद्धः । एकार्थीभावसत्त्वादेव नित्यताऽपि सिद्धा । न हि महाविभाषाऽपि सत्येकार्थीभावे सञ्ज्ञाया विकल्पिका । ‘न च सञ्ज्ञाया भावाऽभावाविष्येते’ इति भाष्यविरोधात् । किन्तु वैकल्पिकैकार्थीभावविषये नित्यैव तत्सञ्ज्ञा । इह तु वैकल्पिकत्वांऽशो बाधितः । एवञ्च वार्तिके ‘तत्पुरुष’इत्यंशो ज्ञापकसिद्धार्थाऽनुवादमात्रम् । अत एव ‘खादिरेतरशम्यम्’ इति कर्मधारयोत्तरपदो बहुव्रीहिर्न तु त्रिपद इति समर्थसूत्रशेषे कैयटोक्तं सङ्गच्छते । पुंवद्भावपूर्वनिपातयोः सिद्धये हि तथोक्तम् । अत एव ‘चित्राजरद्गुरि’ति सङ्गच्छते । ‘पूर्वकालैक-’ इत्यादेर्जरद्गवादौ कृतार्थतया भूतपूर्वगत्या प्रवृत्तेरयोगादिति दिक् । द्वन्द्वस्योदाहरणन्तु वाक् च दृषच्च प्रिये अस्य वाग्दृषदप्रियः । छत्रोपानहप्रियः । इह त्रिपदे बहुव्रीहौ कृते पूर्वयोर्नित्यं द्वन्द्वः । तेन समासाऽन्तष्टजपि नित्य एव । यत्तु पूर्वतन्त्रे बाधलक्षणे ‘पृष्ठ्यस्य युगपद्विधेरेकाऽहवद्-द्विसामत्वम्’- इत्यधिकरणे ‘पृष्ठ्यः षडहो बृहद्रथन्तरसामा कार्य’ इत्युदाहृत्य, ‘द्वन्द्वं कृत्वा बहुव्रीहिरि’ति पूर्वपक्षं रचयित्वा, तत्रोपष्टम्भकतया कात्यायनवचनमिदमुपन्यस्तम् । यच्च ‘नेह द्वन्द्व’ इति सिद्धान्तयित्वा ‘कात्यायनवचनन्तु समासाऽन्तकृतविशेषमात्रविषयमित्युक्तम् । तदुभयमपि चिन्त्यम् । ‘उत्तरपदे’ इत्युक्तेर्द्वन्द्वं कृत्वे’त्यस्यासङ्गतेः । स्वरे विशेषस्य स्पष्टतया समासान्तपर्यन्तमाग्रहे बीजाऽभावाच्च । ‘नित्यसमासमि’ति वार्त्तिकस्य सङ्कोचे प्रमाणाऽभावाच्च ।
