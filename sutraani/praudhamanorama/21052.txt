 संख्यापूर्वो द्विगुः ॥ <w>अत्रोक्त इति ।<\w> अयं भावः - पूर्वसूत्रविषय एवेयं सञ्ज्ञा, अनन्तरस्येति न्यायात् । एतदर्थमेव हि तत्र योगविभागः कृतः । अन्यथा ‘दिक्संख्ये’ सञ्ज्ञायां तद्धिताऽर्थोत्तरपदसमाहारे’ इत्येव ब्रूयात् । तेन ‘सप्तऋषय’ इत्यत्र ‘इगन्तकाले ‘ति - पूर्वपदप्रकृतिस्वरो न भवति, किन्तु समासाऽन्तोदात्त एव । तथा च लक्ष्यं ‘सप्तऋषयस्तपसे ये निषेदुः’ ‘सप्तऋषीणां सुकृतां यत्र लोके’ इत्यादि । <w>स नपुंसकमिति ।<\w> एतच्च मूले एव व्याख्यास्यते ।
