 कुत्सितानि कुत्सनैः ॥ कुत्स अवक्षेपणे । मत्यादिसूत्रे चकारस्यानुक्तसमुच्चयाऽर्थत्वाद् वर्तमाने क्त इत्याशयेनाह - <w>कुत्स्यमानानीति ।</w> तदर्थकानीत्यर्थः । <w>वैयाकरणखसूचिरिति ।</w> सूचयतेरच इः । यः पृष्टः सन् प्रश्नं विस्मारयितुं खं सूचयति- ‘अहो निर्मलं गगनमि’ति, स एवमुच्यते । <w>दुर्दुरूट इति ।</w> दुल उत्क्षेपे । दुःपूर्वः । औणादिकः कूटप्रत्ययः । ‘बहुलमन्यत्राऽपी’ति णिलुक् । रलयोरेकविषयत्वस्मरणाद्रः । विशेष्यस्य पूर्वनिपाताऽर्थ सूत्रम् । प्रायेणाग्रेऽप्येवमेव । शब्दप्रवृत्तिनिमित्त- कुत्सायामेवाऽयं, संनिधानात् । तेनेह न - ‘मीमांसको दरिद्रः’ । <w>पूर्वसूत्रेति ।</w> पापाणकशब्दौ कुत्सनाऽभिधायिनौ, तयोः पूर्वसूत्रेण समासे सति परनिपातः स्यात् । तस्मात्पूर्वनिपाताऽर्थमिदं सूत्रमिति भावः । <w>लाक्षणिकमिति ।</w> अत एव सामानाधिकरण्यात् ‘मृगीव चपला मृगचपला’ इत्यादौ पुंवद्भावः । उत्तरपदोपस्थितश्यामत्वचापलादिद्वारमेवेह सादृश्यं गृह्यते, संनिधानात् । ‘वागर्थाविवे’त्यादावपि हि संनिहितसंपर्कादिद्वारकमेवसादृश्यं प्रतीयते । कथं तर्हि उपमानपरतेति चेत् । भूतपूर्वगत्या शक्याऽर्थमादायेत्यवेहि । सामान्यवचनत्वं चोपमानोपमेयसाधारणधर्मविशिष्टोपमेयपरत्वं बोद्ध्यम् ।
