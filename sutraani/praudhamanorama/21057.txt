 विशेषणम् ॥ ननु विशेषणविशेष्यभावे कामचारात्पाचकपाठकादाविव नीलोत्पलादावपि अव्यवस्थितः पूर्वनिपातः स्यादिति चेत् ? अत्राहुः- जातिशब्दस्य गुणक्रियाशब्दयोः समभिव्याहारे विशेष्यसमर्पकतैव । तेन ‘नीलोत्पलं’ ‘पाचकब्राह्मण’ इति व्यवस्थित एव प्रयोगः । गुणशब्दयोः, क्रियाशब्दयोर्गुणक्रियाशब्दयोश्चाऽनियम एव । ‘खञ्जकुब्जः’, ‘कुब्जखञ्जः’ ‘पाचकपाठकः’, ‘पाठकपाचकः’ ‘खञ्जपाचकः’, ‘पाचकखञ्ज’ इति । अत्र च मूलमुपसर्जनमिति महासञ्ज्ञा । अप्रधानं ह्युपसर्जनम् । गुणक्रिययोश्च द्रव्यं प्रत्यप्राधान्यं स्पष्टमेवेति । यद्वा विशेषणविशेष्ययोः ससम्बन्धिकतया अन्यतरोपादानमात्रेणेतराऽऽक्षेपसम्भवे उभयोपादानं निरूढविशेषणविशेषपरिग्रहाऽर्थम् । निरूढिश्च प्रागुक्ता भाष्यकारादिव्यवहारादवसीयते ।
