पूर्वापरा ॥ एकदेशशब्दोऽवयवे रूढः । अत एव तस्य कर्मधारयत्वेऽपि ततो मत्वर्थीयः, ‘कृष्णसर्पवान् वल्मीक’ इतिवत् । यद्यपीह ‘एकगोपूर्वादि’ति ठञ् प्राप्तस्तथाऽपि अत एत्र निर्देशादिनिः । तदेतदाह - <w>अवयविनेति ।</w> ननु किमनेन सूत्रेण, कर्मधारयेणैव ‘पूर्वकाय’ इति सेत्स्यति, ऊर्ध्वकायवत्, ‘समुदाये वृत्ताः शब्दा अवयवेष्वपि वर्तन्ते’ इति न्यायादत आह- <w>षष्ठीत्यादि ।</w> तथा च ‘कायपूर्व’ इत्यादिप्रयोगव्यावृत्तये सूत्रमिति भावः । नन्विह षष्ठी तु दुर्लभा, ‘अन्यारादि’ति पञ्चमीप्रसङ्गात् । तत्र हि ‘दिशि दृष्टः शब्दो दिक्शब्द’ ति व्याख्यानेन सम्प्रत्यदिग्वृत्तिनाऽपि योगे पञ्चमी स्वीकृतेति चेत् । सत्यम् । अवयववृत्तिभिर्योगे षष्ठ्येवेष्यते, ‘तस्य परमाम्रेडितमि’ति लिङ्गात् । <w>पूर्वं नाभेरिति ।</w> नाभेर्यः पूर्वो भागः, स कायस्याऽवयव इत्यर्थः । ‘नाभेरि’ति दिग्योगलक्षणा पञ्चमी। अत्र पूर्वस्य भागस्य नाभिरवधिः, न त्वेकदेशिनी । अतो नाभ्या सह समासो नेत्यर्थः । कायेन तु स्यादेव पूर्वकायो नाभेरि’ति । ‘पूर्वशब्दस्य नित्यसापेक्षत्वात्प्राधान्याच्च । <w>पूर्वश्छात्राणामिति ।</w> समुदायसमुदायिसम्बन्धे षष्ठी । बहुवचनं तु उद्भूताऽवयव भेदसमुदायविवक्षया - यथा ‘छात्राणां पञ्चम’ इति । ततश्छात्राणामेकदेशित्वे सत्यपि एकत्वसंख्या वैशिष्ट्याऽभावान्न समासः । <w>सर्वोऽपीति ।</w> पूर्वादिभिन्नोऽपीत्यर्थः । <w>ज्ञापकादिति ।</w> न ह्यन्यथा सायपूर्वत्वमह्नस्योपपद्यते । न चोर्द्ध्वकायवत् सामानाधिकरण्येन निर्वाहः शङ्क्यः । ‘अहः सर्वैकदेशेत्यादिना विहितस्य समासान्तस्य च ‘अह्नोऽह्न एतेभ्य’ इत्यह्नादेशस्य चैकदेशिसमासं विनाऽनुपपत्तेरिति भावः । <w>इत्याहुरिति ।</w> न चैवं ‘दिनमद्ध्यः’ ‘रात्रिमद्धयः’ इत्यादि न सिद्ध्येदिति वाच्यम् । ज्ञापकसिद्धस्याऽसार्वकत्रिकत्वात् । यत्तु प्राचोक्तं- ‘सर्वेणैकदेशेनाऽह्नः समास’ इति । तन्न । एकदेशस्य तृतीयानिर्दिष्टस्य परनिपाताऽऽपत्तौ धर्मिग्राहकमानविरोधात् । यद्धि पाठाऽन्तरं- ‘सर्वेण एकदेशिनाऽह्नः’ इति । तदपि न । अहरेव ह्येकदेशि । न च तेनैव तस्य समास इति सम्भवति ।
