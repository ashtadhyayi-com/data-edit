अर्द्धं नपुंसकम् ॥ <w>नित्यं क्लीब इति ।<\w> ‘अर्द्धमि’ति निर्देशादेव क्लीबत्वे लब्धे नपुंसकग्रहणं नित्यनपुंसकत्वार्थमित्यर्थः । खण्डमात्रवाची तु त्रिलिङ्गः । ‘भित्तं शकलखण्डे वा पुंस्यर्धोऽर्द्धं समेंऽशके’ इत्यमरः । अत्र ‘वा पुंसी’ति पूर्वोत्तराभ्यां सम्बद्ध्यते । तत्र ‘शकलखण्डे’ इति रूपभेदात्क्लीबत्वे निर्णीते, ‘वावचनाच्च पुंस्त्वविकल्पे ‘अस्त्रियामि’ति फलितम् । न च ‘खण्डे’ इति स्त्रीलिङ्गमेव किं न स्यादति वाच्यम् । ‘भिन्नलिङ्गानां न द्वन्द्व’ इति तेन परिभाषितत्वात् । शकलश्चाऽस्त्रीति निर्देशेनैत्र निर्णयात् । ‘अर्द्ध’ इति रूपभेदात् पुंस्त्वाऽवगतौ सत्यामपि वा पुंसीति तद्विकल्पेनाऽविशेषात्स्त्रीनपुंसके लभ्येते । <w>प्राग्वदिति ।<\w> ‘अवयविना समस्यते’ इत्यादीत्यर्थः । <w>अर्द्धं पिप्पलीनामिति ।<\w> इह अर्द्धपिप्पली’ति प्राप्तं, परवल्लिङ्गाऽतिदेशेऽपि वचनातिदेशाऽभावात्, विशेष्यैक्याच्चेति भावः । कथं तर्ह्यर्द्धपिप्पल्य इति । ‘अर्द्धानि पिप्पलीनामि’ति विग्रहे मा भूत्, खण्डसमुच्चये तु भविष्यति ‘अद्धपिप्पली चार्द्धपिप्पली चे’त्यादिविग्रहात् । एकदेशिनेति किम् ? ‘अर्द्धं पशोर्देवदत्तस्य’ । अत्र देवदत्तः स्वामी, न त्ववयवीति न तेन समासः । एतत्सूत्रं ‘परवल्लिङ्गमि’ त्यत्र भाष्ये प्रत्याख्यातम् । तथा हि- ‘अर्द्धपिप्पली’ ति कर्मधारयेण सिद्धम् । ‘समुदाये दृष्टाः शब्दा अवयवेऽपि वर्तन्ते’ इति न्यायात् । समप्रविभागादन्यत्र हि तवाऽप्येषैव गतिः । ‘अर्द्धाऽऽहारः’, ‘अर्द्धजरतीयम्’, ‘अर्द्धवैशसम्’, ‘अर्द्धोक्तम्’, ‘अर्द्धविलोकितम्’ इत्यादिदर्शनात् । न च समप्रविभागे षष्ठीसमासं बाधितुमिदं सूत्रमिति वाच्यम् । षष्ठीसमासस्याऽपीष्टत्वादिति । तथा च कालीदासः प्रायुङ्क्त ‘प्रेम्णा शरीराऽर्द्धहरां हरस्य’ इति ।
