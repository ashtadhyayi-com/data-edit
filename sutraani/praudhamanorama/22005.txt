 कालाः परिमाणिना ॥ परिमीयते = परिच्छिद्यते येन तत्परिमाणं = परिच्छेदकं, तद्वान्-परिमाणी तदाह - <w>परिच्छेद्यवाचिनेति ।</w> <w>काला इति ।</w> कालविशेषवाचका इत्यर्थः । कालसामान्यस्याऽपरिच्छेदकत्वात् । ‘मासो जातस्य’ इति - षष्ठीसमासे प्राप्ते वचनम् । ननु जातः पुरुषस्तस्य च हस्तवितस्त्यादिकं परिच्छेदकं, न कालः, तस्य क्रियामात्रपरिच्छेदकत्वादिति चेत् । सत्यम् । साक्षात् क्रियां परिच्छिन्दन्नपि कालस्तद्वारा देवदत्तं परिच्छिनत्ति । यस्य हि जननादूर्ध्वं मासो गतः स ‘मासजात’ इति व्यवह्रियते । तत्र व्यवहारकाले ‘जननक्षणयोरन्तरालभावी मासो जननद्वारा जातमपि परिच्छिनत्येव । इह विग्रहे षष्ठीनिर्दिष्टस्याऽपि वृत्तौ प्राधान्यं द्योतयितुं ‘यस्य स’ इत्युक्तम् । अलौकिके तु प्रक्रियावाक्ये नाऽस्य प्रवेशः । एवं बहुव्रीहावपि । एतावान्परो विशेषः- इह जातशब्दात् षष्ठी, ‘चित्रगुरि’त्यादौ तु द्वाभ्यामपि शब्दाभ्यां प्रथमैव । ‘समानाधिकरणानां बहुव्रीहिरि’ति वक्ष्यमाणत्वात् । ‘विशेषणविशेष्यभावव्यत्यासेनैकार्थीभावः’ इति तुल्यम् । यत्तु मीमांसकाः- ‘चित्राणां गवामयम्’ इति विगृह्णन्ति । तत्रेदं वक्तव्यम् - उक्तरीत्या वृत्तिवाक्ययोः क्वचित्प्रधानाऽर्थसाम्यलाभेऽपि अषष्ठ्यर्थबहुव्रीहौ पञ्चविधेऽपि कर्मकरणादिप्राधान्यस्याऽभिमतस्योक्तविग्रहादलाभाद्वृत्तिवाक्ययोर्महान् विप्रकर्षः स्यात् । ‘कृतविश्वः’, ‘प्राप्तोदको ग्राम’ इत्यादौ कर्तृकर्मणोः समासेनाऽभिहितत्वान्न कारकविभक्तिरित्यादिसिद्धान्तस्य निर्विवादत्वात् । किञ्चाऽलौकिके प्रविष्टानामेव पक्षाऽन्तरे परिनिष्ठितानां लौकिकेऽपि प्रवेशसम्भवे उपस्थितपरित्यागेनाऽनुपस्थितकल्पनमन्याय्यम्, असाम्प्रदायिकञ्च । तदनुगुणतयैव पदान्तराक्षेपगौरवं तु फलमुखत्वान्न दोषावहम् । अत एव - ‘वाक्यार्थे तत्पदं दातुं प्राच्येन विषयेऽर्पिते । लौकिको वाक्यभेदेन विग्रहो वृद्धसंमतः’ । । अथ वा माऽस्तु तच्छब्दः, प्रधानाऽर्थसाम्यमपि औत्सर्गिकमिह त्यज्यताम् । तथा ‘च हरिणा- ‘क्कचिद्गुणप्रधानत्वमर्थानामविवक्षितम्’ । इत्युपक्रम्य- ‘आख्यातं तद्धिताऽर्थस्य यत्किञ्चिदुपदर्शकम् । गुणप्रधानभावस्य तत्र दृष्टो विपर्ययः ॥’ इत्युक्तम् । तद्धितग्रहणं कृतामप्युपलक्षणम् । तेन ‘आक्षिकः’, ‘वैयाकरणः’, ‘पाचकः’, ‘इध्मप्रव्रश्चनः’ इत्यादीनां विग्रहवाक्यानीहोदाहरणानि । स्यादेतत्- ‘चित्रगुः, दण्डी’ति समासतद्धितवृत्त्योरलौकिके प्रक्रियावाक्येऽपि च ‘चित्रगोदण्ड’ एते शब्दाः षष्ठ्यन्ता एवेति मीमांसकाऽऽशय इति चेत् । मैवम् । शेषो बहुव्रीहिः, त्रिकः शेषः । अस्तिसामानाधिकरण्ये मतुप् । ‘समर्थानां प्रथमादित्यादिसूत्रभाष्यविरोधेन वृत्तेरेव तत्र दुर्लभत्वादिति दिक् । प्रकृतमनुसरामः । <w>उत्तरपदेनेति ।</w> ‘परिमाण्युत्तरपदहेतुकद्विगुसिद्धये बहूनां तत्पुरुषो वक्तव्य’ इत्यर्थः । ‘सुप्सुपे’ त्येकत्वस्य विवक्षितत्वादप्राप्ते वचनम् । <w>आदेश इति ।</w> त्रिपदतत्पुरुषाऽनन्तरमुत्तरपदे परतोऽवान्तरद्विगौ सतीति भावः ।
