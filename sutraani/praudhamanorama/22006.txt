 नञ् ॥ उत्तरपदार्थप्रधानोऽयं समासः । तथा हि-आरोपितत्वं नञा द्योत्यते, आरोपमात्रं वा । विषयत्वन्तु संसर्गः । तथा च ‘अब्राह्मण’- शब्दादारोपितो ब्राह्मण इति बोधे, अर्थाद् ‘ब्राह्मणभिन्न’ इति पर्यवस्यति । अत एवाऽनुपसर्जनत्वाद् ‘अतस्मिन्नि’त्यादौ सर्वनामकार्य सिद्ध्यति । तत्पुरुषस्यौत्सर्गिकमुत्तरपदार्थप्राधान्यमप्येवं सति निर्बाधम् । ‘एतत्तदोरि’ति सूत्रेऽनञ्समासग्रहणं चेह लिङ्गम् । मीमांसकादयस्तु ‘ब्राह्मणभिन्न’ इत्यादि शाब्दबोध एवेत्याहुः । तन्मते ‘अस’ इत्यादेरतिसर्व इत्यादिसमकक्षत्वात् सर्वनामसञ्ज्ञाकार्यं, गणकार्यं च न स्यात् । यत्तु - ‘तत्सादृश्यमभावश्च तदन्यवं तदल्पता । अप्राशस्त्यं विरोधश्च नञर्थाः षट् प्रकीर्तिताः ॥’ इति पठित्वा ‘अब्राह्मणः’, ‘अपापम्’, ‘अनश्वः,’ ‘अनुदरा कन्या’, अपशवो वा अन्ये गोअश्वेभ्यः’, ‘अधर्म’ इत्युदाहरन्ति । तत्तु यथायथम् आर्थिकाऽर्थमभिप्रेत्य कथञ्चिन्नेयम् । सर्वथाऽपि नञ्समासस्योत्तरपदप्राधान्यं भाष्योक्तं नाऽन्यथयितव्यम्। अत एवा ‘ऽनेकमन्यपदार्थ’ इत्यत्राऽनेकशब्दा- देकवचनं प्रयुक्तम् । माघेऽपि ‘सेव्यतेऽनेकया सन्नताऽपाङ्गन्ये’ति । कथं तर्हि ‘पतन्त्यनेके जलधेरिवोर्मय’ इति । उच्यते अध्यारोपितैकत्वानां प्रकृत्यर्थतया तत्र वास्तवबहुत्वाऽभिप्रायं बहुवचनम् । यद्वा समुदायबहुत्वे बहुवचनम् । रथोऽश्वो गजश्च प्रत्येकमनेकस्ततोऽनेकश्चाऽनेकश्चेत्येकशेषात् । यत्तु प्राचीनप्रक्रियायां व्याचक्षाणा आहुः, ‘नञ्विशिष्टेनोत्तरपदेन सादृश्यादयो लक्ष्यन्ते’ ‘इत्यादि । तत् स्वकीयग्रन्थसन्दर्भविरुद्धम्, आकरविरुद्धञ्च । यदपि विचारचिन्तामणावुक्तं - ‘समासे तूत्तरपदप्राधान्यं मासजातवत् । नञर्थमिलितं तच्च सदृशादीनि लक्षयेत् ॥’ इति । तदप्युक्तरीत्या भाष्यविरुद्धमिति स्पष्टमेव । यदि तु स्वातन्त्र्यमेवाऽवलम्ब्यते तर्हि कथञ्चित्समर्थयितुं शक्यम् । तथाहि-अस्तु लक्षणैव, तथा ऽपि नञ्समासे उत्तरपदप्राधान्यप्रयुक्तकार्याणि लप्स्यन्ते । ‘अनञ्समासे’ इति ज्ञापकात्, ‘उपेयप्रतिपत्यर्था उपाया अव्यवस्थिता’ इति न्यायात् । ‘समासे तु’ इति वदन् वाक्ये नञोऽसमस्तत्वात् क्रिययैवाऽन्वय इति ध्वनयति । यतः ‘सम्बोधनाऽन्तं, कृत्वोऽर्थाः, कारकं, प्रथमो वतिः । धातुसम्बन्धाऽधिकारनिष्पन्नमसस्तनञ् । तथा यस्य च भावेन षष्ठी चेत्युदितं द्वयम् ॥ साधुत्वमष्टकस्याऽस्य क्रिययैवाऽवधार्यताम् ॥ युक्तं चैतत् । ‘त्वं पचसि’, ‘युवां पचथ,’ इत्यादौ नञ्समभिव्याहारे क्रियाया एव निषेधप्रतीतेरनुभवसिद्धत्वात् । भवतिप्रयोगेऽपि तथैव, न्याय्यत्वात् । ‘घटो नास्ति’, ‘घटौ न स्तः’, ‘अहं तत्र नास्मी’ त्यादौ वचनपुरुषव्यवस्थादर्शनाच्च । अन्यथाऽर्थाभावेऽव्ययीभावस्य दुर्वारत्वाच्च । यत्तु ‘भूतलाऽऽधेयत्वाभाववान् घट’ इत्यर्थवर्णनम् । तन्न । क्रियाऽनन्वये कारकविभक्तेर्दुर्लभत्वात् । तस्मात्कारकविशिष्टक्रियाया नञर्थेऽन्वयः शाब्द इत्येव तत्त्वम् । ‘भाष्यवार्त्तिक’ इत्युपलक्षणम् । साम्प्रदायिकरीत्या ‘पूर्वपदार्थप्राधान्येऽव्ययीभावः’, ‘उत्तरपदार्थप्राधान्ये तत्पुरुष’ इति विषयविवेकस्य, सुलभत्वात् । यत्तु वदन्ति - ‘यदा अभावसामान्ये नञ् वर्त्तते तदाऽव्ययीभावः । अभावविशेषविवक्षायां तत्पुरुष एव । तस्य नञर्थत्वाऽभावेन पूर्वपदार्थप्राधान्यासम्भवादि’ति । तन्न । ‘पापाऽभावोऽपापमिति स्वोक्ततत्पुरुषोदाहरणेऽपि’ ‘अभावत्वेनैवाभावभानेनाऽव्ययीभावस्य दुर्वारत्वात् । यदपि ‘विशेषस्य नञर्थत्वं नास्ती’ति । तदपि न । निर्विशेषस्य सामान्य स्याऽभावात् । ‘विशेषरूपेण वाच्यत्वं नास्ती’ति चेत् । तर्हि ‘अविध्नमि’- त्यादिरव्ययीभावो दत्तजलाञ्जलिरेव स्यादिति न किञ्चिदेतत् ।
