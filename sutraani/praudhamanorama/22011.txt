‘पूरणगुण’ ॥ अत्र प्राचोक्तम् “एतदर्थैः षष्ठी न समस्यते’ इति । तन्न्यूनम् । एवं हि सुहिताऽन्तानामेव ग्रहणं स्यात्, तावतामेवाऽर्थशब्देन समस्तत्वादिति ध्वनयन्नाह - <w>सदादिभिश्चेति ।</w> अत्र व्याचख्युः- ‘पूरणाऽर्थशब्दः प्रत्यय एव गृह्यते, कृत्रिमे कार्यसम्प्रत्ययादि’ति । तन्मन्दम् । न हि प्रत्ययविशेषाणां पूरणाऽर्थत्वं टिघुभादिवत्सञ्ज्ञासूत्रैर्लब्धमस्ति, येनोक्तपरिभाषाऽवकाशमासादयेत् । कुतस्तर्हि पूरणप्रत्ययाऽन्ताः पष्ठादय एवेह गृह्यन्ते, न तु पूरणोम्भनादिशब्दा इति चेत् ; ‘लोपे चेत्पादपूरणमि’ ति निर्देशादित्यवधेहि । तेन ‘कुम्भपूरणभवः पटुरुच्चैरि’त्यादि सिद्धम् । कथन्तर्हि ‘तान्युञ्छषष्ठाऽङ्कितसैकतानी’ति ? प्रमाद एवाऽयमित्येके । वस्तुतस्तु ‘उञ्छेषु षष्ठ’, ‘उच्छाऽऽत्मकः षष्ठ’ इति वा व्याख्येयम् । यत्तु ‘पूरणे’ति स्वर्यते, तेनाऽधिकाराऽवगतिः। अयन्तु भागाऽर्थकाऽन्-प्रत्ययान्त इति , तन्न । अन्प्रत्ययान्तेनाऽपि निषेधस्य ‘द्वितीयतृतीये’ति सूत्रे भाष्ये एव स्पष्टत्वात् । अत एच ‘भिक्षाद्वितीयमि’त्यादौ अन्यतरस्याङ्ग्रहणसामर्थात् समास इति तत्रोक्तम् । ननु ‘ब्राह्मणस्य शुक्ला’ इत्यत्र समासप्रसङ्ग एव नास्ति, ब्राह्मणशब्दस्य दन्तैरेवान्वयात्, ब्राह्मणस्य ये दन्तास्ते शुक्ला इत्यर्थादत आह- <w>यदेति ।</w> शुक्लशब्द एवेह विशेष्यसमर्पक इति भावः । यत्तु भावप्रत्ययान्तो गुणवाच्यत्र निषिध्यते इति प्राचोक्तम् । तन्न । उक्तोदाहरणस्य भाष्याऽऽरूढस्याऽसङ्गतिप्रसङ्गात् । यदपि ‘सदा गुणवाचिनो न निषेध’ इति । तदपि न । भावप्रत्ययान्तस्य गुणवाचितया पूर्वग्रन्थविरोधात् । यत्तु व्याचक्षते ‘भावे’त्यादेर्भावप्रत्ययान्त एव निषिध्यते इति नाऽर्थः, किन्तु भावप्रत्ययाऽन्त एव सन् यो गुणमाह, तदभावे तु गुणं, गुणिनञ्च स शुक्लादिरेव निषिध्यते । <w>सदेति ।</w> अन्तरेणाऽपि भावप्रत्ययं यो गुणमेव वक्ति गन्धादिशब्दः, तस्य न निषेध इत्यर्थ इति । तदपि क्लिष्टं, पुनरुक्तिग्रस्तञ्च, ‘काकस्य कार्ष्ण्यमि’ त्यादावव्याप्तञ्च । उक्तव्याख्यायां हि शुक्लादीनामेव निषेधो लभ्यते, न तु शौक्ल्यादीनाम् । न हि शौक्ल्यादिशब्दा भावप्रत्ययं लब्ध्वा निष्कृष्टं गुणमाहुः, न वा तद‌भावे गुणं, गुणिनं च । किन्तु अन्तरेणाऽपि भावप्रत्ययं गुणमात्रपरत्वाद्रूपरसगन्धादिशब्दतुल्या एव । न च ‘शौक्ल्यमि’ति ‘कार्ष्ण्यमि’ति भावप्रत्ययोऽस्त्येवेति वाच्यम् । तस्य शुक्ल-कृष्णादिशब्दैर्लब्धत्वेऽपि शौक्ल्यादिशब्दैरलब्धत्वात् । अन्यथा ‘तदभावे त्वि’त्यादिस्वग्रन्थेनैव सह विरोधाऽऽपत्तेरिति अवहितैराकलनीयम् । यदि तु प्राचो ग्रन्थोऽपि योज्य इत्याग्रहस्तर्हीत्थं योज्यताम्- ‘सदे’त्यादि तावद्यथाश्रुतम् । ‘चन्दनगन्ध’ इत्युदाहरणञ्च । अस्याऽपवादं प्रथममाह - <w>भावेति ।</w> नन्वस्तु नामेयं योजना, आकरग्रन्थात्तु कथमेतावान् सिद्धान्तो लब्ध इति चेत् ? शृणु । सूत्रे ‘गुणाऽर्थ’ इत्यनेन केवलस्य गुणस्य, गुणोपसर्जनद्रव्यस्य च प्रतिपादको गृह्यते । व्याप्तिन्यायात्, ‘काकस्य कार्ष्ण्यं’, ‘ब्राह्मणस्य शुक्ला’ इति द्वेधा भाष्ये उदाहरणाच्च । ‘चन्दनगन्ध’ इत्यादौ तु निषेधे प्राप्ते ‘तत्स्थैश्च गुणैरि’ति वचनेन समासः प्रतिप्रसूयते । गन्धत्वेन हि प्रतीयमानो गन्धो न कदाऽपि गुणिसमानाधिकरणः, किन्तु स्वप्रधान एव । इदमेव तात्स्थ्यम् । ननु ‘वहति जलमियं पिनष्टि गन्धानि’ति प्रयोगदर्शनादयुक्तमिदमिति चेन्न । तत्र हि ‘गन्धानि’ति न गुणशब्दः, मालतीकुसुमादिष्वदर्शनात् । किन्तु चन्दनत्वादिजातिनिमित्तकोऽन्य एव सः । तस्माच्चन्दनगन्ध इत्यत्र तत्स्थत्वं सुस्थमेव । एवं ‘घटरूपमि’त्यादावपि । सुरभि-शुक्लादयः शब्दास्तु न तत्स्थगुणप्रतिपादकाः । एवमपि शौक्ल्य-सौरभादिभिः शब्दैः सह समासो दुर्वार इति चेन्मैवम् । तैर्हि शुक्लत्वादिप्रकारक एव गुणबोधः । तद्रूपाऽऽपन्नानाञ्च द्रव्यसामानाधिकरण्यमस्त्येव ‘शुक्लः’, ‘सुरभिरि’त्यादाविति दिक् । <w>फलानामिति ।</w> करणस्य शेषत्वविवक्षायां षष्ठी । <w>ब्राह्मणस्य कृत्वेति ।</w> तादर्थ्यरूपसम्बन्धस्य सामान्यरूपेण विवक्षायां षष्ठी । ब्राह्मणसम्बन्धिनी या क्रिया तदनन्तरमित्यर्थः । <w>इत्यादीति ।</w> तथा च भट्टिः - ‘यत्कृतेऽरीन्निगृह्णीमः’ । ‘आदेयाः किंकृते भोगाः कुम्भकर्ण त्वया विनेत्या’दि । ‘अनेकमन्यपदार्थ’ इति सूत्रे ‘सर्वपश्चादि’ति भाष्यप्रयोगोऽपि इहाऽनुकूलः । <w>रक्षित इति ।</w> कैयटहरदत्तौ तु अव्ययप्रतिषेधे ‘वृक्षस्योपरी’त्युदाहरन्तौ अक्रदव्ययेनाऽपि निषेधं मन्येते । <w>स्वरे भेद इति ।</w> कृदुत्तरपदप्रकृतिस्वरेण तित्स्वरस्यैवावस्थानादन्तस्वरित इष्टः । तव्येन तु मद्धयोदात्तत्वं स्यादिति भावः । तक्षकस्येत्यादि । यत्तु प्राचामुदाहरणं ‘राज्ञो नलस्ये’त्यादि । यच्च समर्थनं, सति समासे पूर्वनिपाताऽनियमः स्यात् । <w>विशेषणसमासस्तु स्यादेवेति ।</w> अत्रेदं वक्तव्यम् । विशेषणविशेष्यभावे कामचारादव्यवस्थायां प्राप्तायाम् ‘अप्रधानमुपसर्जनमित्यन्वर्थतामाश्रित्य द्रव्याऽऽश्रितत्वेन गुणादीनामप्राधान्याद् द्रव्याऽपेक्षया गुणादीनां विशेषणतेति व्यवस्थेष्यते, तच्च षष्ठीसमासेऽपि सुवचमिति किं तन्निषेधेन ।
