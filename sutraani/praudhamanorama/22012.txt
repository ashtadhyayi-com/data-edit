क्तेन च पूजायाम् ॥ पूजाग्रहणमुपलक्षणमिति व्याचष्टे - <w>मतिबुद्धीति ।</w> <w>भूत इति ।</w> न च तक्रकौण्डिन्यन्यायेन मत्यादिभ्यः क्तस्य वर्तमानकालो भूतकालतां बाधत इति वाच्यम् । ‘तेने’त्यधिकारे ‘उपज्ञाते’ इति निर्देशेनाऽबाधज्ञापनात् । न च ज्ञानार्थ एव ज्ञापकम् । ‘पूजितो यः सुराऽसुरै’ रित्यादिप्रयोगाऽनुरोधेन सामान्यविषयकत्वस्यैव न्याय्यत्वादित्यनुन्यासकारः । अन्ये तु ‘कारकषष्ठ्या एव समासनिषेधोऽयम् । शेषषष्ठ्या तु समास इत्याहुः । एतेन ‘कलहं स राममहितः कृतवानि’ति भट्टिप्रयोगो व्याख्यातः । <w>इदमेषामिति ।</w> ‘क्तोऽधिकरणे चे’ति क्तः । अधिकरणवाचिनश्चे’ति कर्तरि षष्ठी । ‘अधिकरणे चे’त्येव सिद्धे सूत्रद्वयेऽपि ‘वाचि’- ग्रहणं स्पष्टाऽर्थम् । कथन्तर्हि ‘किवृत्तं’, ‘यद्वृत्तमि’ति । नायमधिकरणे क्तः, किन्तु कर्तरि । किमा वृत्तं निष्पन्नमित्यर्थः ।
