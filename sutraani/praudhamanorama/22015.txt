तृजकाभ्याम् ॥ इह ‘कर्त्तरी’त्यकस्यैव विशेषणं, न तु तृचः, अव्यभिचारात् । तथाऽपि उपरञ्जकत्वमात्रमभिप्रेत्याऽऽह - <w>कर्त्रर्थेति ।</w> जयादित्यस्तु ‘कर्तृषष्ठ्या’ इति व्याचष्टे । तन्मते तृजुत्तरार्थ इति कल्प्यं स्यात् । किञ्च कर्तृग्रहणं तृजकयोरेव विशेषणमिति युक्तं, तयोः श्रुतत्वात्, न तु षष्ठया इति भावः । <w>शेषषष्ठ्येति ।</w> केचित्तु ‘जनिकर्तुः प्रकृतिः’, ‘तत्प्रयोजको हेतुश्च’ इति निर्देशादनित्योऽयं निषेध इत्याहुः । न्यासकारस्त्वाह - ‘तृन्नन्तमेतत् । ‘न लोक-’ इति षष्ठीनिषेधस्त्वनित्यः । ‘त्रकाभ्यामि’ति वक्तव्ये तृचः सानुबन्धकस्य ग्रहणाज्ज्ञापकादिति ।