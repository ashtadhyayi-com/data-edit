 उपपदमतिङ् ॥ ‘अतिङि’ति नोपपदस्य विशेषणं, किन्तु समासस्य । एतच्च ‘अनवक्लृप्त्यमर्षयोरि’ति सूत्रे भाष्ये एव स्पष्टम् । तत्र हि ‘किंवृत्तस्याऽनधिकारादकिंवृत्तग्रहणाऽऽनर्थक्यमित्युक्त्वा ‘उपपदसञ्ज्ञाऽर्थं तर्हीत्याशङ्क्य अतिङिति समासप्रतिषेधात्सञ्ज्ञाऽऽनर्थक्यमि’ति सिद्धान्तितम् । तदेतदभिप्रेत्याऽऽह - <w>अतिङन्तश्चेति ।</w> ननु सुपेत्यधिकारात्तिङन्तेन न भविष्यति । तत्राऽऽह - <w>अतिङ्-ग्रहणमिति ।</w> <w>पूर्वसूत्र इति ।</w> ‘कुप्रादयः सुबन्ताः सुबन्तेन समस्यन्ते’ । ततो ‘गतिः’ । ‘गतिः सुबन्तोऽतिङन्तेन समस्यते’ इति व्याख्येयमित्यर्थः । <w>तथा चेति ।</w> यद्यप्युक्तरीत्या गत्युपपदयोरेव लाभस्तथाऽपि त्रितयविषयिणी प्राचां परिभाषा एकदेशाऽनुमतिद्वारा इहापि ज्ञाप्यत इति भावः । यद्वा कारकांशे ‘कर्तृकरणे कृते’ तिसूत्रस्थं बहुलग्रहणमुक्ताऽर्थे साधकं बोध्यम् । <w>प्रागिति ।</w> कृदन्तादुत्तरपदात्सुबुत्पत्तेः प्रागित्यर्थः । प्रथमान्तं तु सुब्ग्रहणमिहाऽनुवर्तते एव । अत एव ‘राजदर्शी’ त्यादौ पूर्वपदे नलोपादिपदकार्यं सिद्ध्यति । परिभाषायाः फलं दर्शयन् गतिमुदाहरति - <w>व्याघ्रीति ।</w> व्याजिघ्रतीति व्याघ्री । ‘आतश्चोपसर्गे’ इति कः । ‘पाघ्राध्मे’ ति शप्रत्ययस्तु सञ्ज्ञायां नेति वक्ष्यते । व्याङोर्घ्रशब्देन गतिसमासः । स यदि प्रशब्दस्य सुबन्ततामपेक्षेत, तर्हि सुबुत्पत्तये सङ्ख्याद्यपेक्ष्यम् । ततः प्रागेव लिङ्गयोगः । लिङ्गनिमित्तश्च प्रत्ययष्टाबेव स्यान्नतु ङीष् । प्रशब्दमात्रस्य जातिवाचित्वाभावात् । ततो घ्राशब्देन समासे सति अदन्तत्वाऽभावाज्जातिलक्षणो डीष् न स्यादिति भावः । उपपदमुदाहरति - <w>कच्छपीति ।</w> कच्छेन पिबतीति कच्छपी । व्याघ्रीवत्सुपीति योगविभागात्कः । यत्तु प्राचा ‘उपपदमतिङन्तम्’ इति व्याख्यातं, तन्न । तथा सति प्रथमाऽन्तसुब्ग्रहणनिवृत्त्याऽऽपत्त्या बहुविप्लवाऽऽपत्तेः । तथा हि-’निर्गत इत्यत्र निसो रुत्वं, संयन्तेत्यत्र मोऽनुस्वारः, ‘राजदर्शी’ त्यादौ नलोपश्च न स्यात् । ‘प्राटिते’ त्यादौ ‘अतो गुणे’ इति पररूपं च स्यात् । एतेन अतिङ् किम् ? एधानाहारको व्रजतीति प्रत्युदाहरणमपि प्रत्युक्तम् । यदपि ‘कुगती’ति सूत्रे उक्तम्- अत्र सुप्सुपेत्यननुवृत्तेस्तिङापि समासः, ‘ऊरीकरोति’ इत्यादि । तदप्यसत् । तत्र शेषीकृतेनाऽतिङ्ग्रहणेनैव विरोधात् । तिङ्समासस्तु ‘सहे’ति योगविभागबललभ्यश्छान्दसश्चेति प्रागेवोक्तम् । लोके तु ‘प्रभवती’ त्यादौ उपसर्गः पृथक् पदमेव । काव्यादिपाठिनामैकपद्यभ्रमे तु धातूपसर्गयोः संहिताया नित्यत्वं मूलम् । कथं तर्हि ‘अग्न आयाही’ त्यादौ पदपाठे उपसर्गेष्ववसानमिति चेत् । पदपाठस्याऽपि व्याख्याविशेषतया तत्राऽनुकरणशब्दत्वेनोपसर्गत्वाऽभावात् । ‘प्रकृतिवदनुकरणमि’ त्यतिदेशस्य वैकल्पिकत्वात् । ‘यत्तदेतेभ्य’ इति सूत्रे त्यदाद्यत्वं कुर्वता, एकशेषं चाऽकुर्वता सूत्रकृतैव तथा ज्ञापितत्वादित्ति दिक् ।
