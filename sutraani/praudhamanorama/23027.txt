इह सर्वनाम्न इति षष्ठी, तदाह- <w>सर्वनाम्नः प्रयोगे इति।</w> पञ्चम्यां तु हेतुशब्दात् षष्ठीतृतीये न स्यातामिति भावः। <w>निमित्तपर्यायेति।</w> पर्यायग्रहणस्य फलमुदाहरति— <w>एवमित्यादिना।</w> प्राचा तु 'किमर्थम्' इत्युदाहृतम्। तत्र किमः क्लीबत्वं दुर्लभम्। सामान्ये नपुंसकतां, समासं चाश्रित्य कथंचिद्वा नेयम्। <w>असर्वनाम्न इति।</w> 'निमित्तकारणहेतुषु सर्वासां प्रायदर्शनम्' इति वार्तिकं हि वृत्तिकारेण यद्यपीहोक्तं, तथाऽपि भाष्यकृता 'हेतौ' इत्यत्र पठितम्। तेन सर्वनामाऽप्रयोगे अपि प्रवर्तते। किं तु प्रायग्रहणात्तत्र तृतीयादय एवेत्यर्थः। वर्धमानस्तु प्रथमामपीच्छति।