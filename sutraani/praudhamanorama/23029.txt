<w>प्रपञ्चार्थमिति।</w> न च 'इतरस्त्वन्यनीचयोः' इत्यमरोक्तेर्नीचार्थकस्येदं ग्रहणमिति वाच्यम्, 'अस्मात्तारो मन्द्रो वा' इत्यादाविव 'पञ्चमी विभक्ते' इत्यनेनैव सिद्धत्वात्। यत्तु इतर इति निर्दिश्यमानप्रतियोगिक एव प्रयुज्यते । तद्यथा— चैत्रः शूरः, इतरः कातर इति। अतो नायमन्यार्थ इति; तन्मन्दम्, प्रतियोग्याऽऽकाङ्क्षाया उभयत्र तुल्यत्वात् उदाहृतकोशविरोधाच्च। <w>ऋते कृष्णादिति।</w> कथन्तर्हि 'पुरुषाराधनमृते' इति? प्रमादोऽयमित्येके। अन्ये तु 'उभसर्वतसोः' इत्यत्र दृशिग्रहणात् 'चैत्रं यावच्छीतम्' इत्यादाविव ऋतेयोगे द्वितीयापि साधुरित्याहुः। युक्तं चैतत्, 'ऋते द्वितीया च' इति चान्द्रसूत्रात्। <w>प्रभृत्यर्थयोग इति।</w> प्रभृत्यर्थैर्योग इत्यर्थः। तथा च 'कार्तिक्याः प्रभृति' इति भाष्यं विवृण्वन् कैयटः प्रायुङ्क्त— तत आरभ्येत्यर्थः इति।