<w>आधारस्त्रिधेति।</w> एतच्च 'संहितायाम्' इति सूत्रे भाष्ये स्पष्टम्। <w>चतस्र इति।</w> प्रातिपदिकार्थमात्र इति भावः। किं च 'दूरान्तिक' इति सूत्रस्य इहाप्यनुवर्तनादधिकरणेऽप्येता बोध्याः। <w>क्तस्येति।</w> इन्= इन्नन्तः शब्दो विषयो= वृत्तिभूमिर्यस्य क्तस्येत्यर्थः। <w>हेतौ तृतीयेति।</w> तादर्थ्ये चतुर्थीत्यपि बोद्ध्यम्। <w>सीमेत्यादि।</w> एतच्च दुर्गवाक्यप्रबोधे कुलचन्द्रेणोक्तम्। मेदिनीकारोऽप्याह— सीमा घाटस्थितिक्षेत्रेष्वण्डकोशेषु च स्त्रियाम्। इति। अथ पुष्कलको गन्धमृगे क्षपणकीलयोः॥ इति च। हरदत्तादयस्तु पुष्कलकः= शङ्कुः, सीम्नि= सीमज्ञानार्थं, हतो= निहतो निखात इत्याहुः।