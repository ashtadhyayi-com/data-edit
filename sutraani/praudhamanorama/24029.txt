रात्राह्नाहाः पुंसि ॥ <w>परत्वादिति ।</w> यत्तु प्राचा ‘एकवद्भावात् क्लीबते’त्युक्त्वा ‘अहारात्रमि’त्युदाहृतं, तन्नेत्यवोचाम । यत्तु वदन्ति - रात्रादीनामेवाऽनेन पुंस्त्वं विधीयते । तदन्तस्य तु ‘परवल्लिङ्गम्’ इत्येव सिद्ध्यति । अत एव भिन्नविषयत्वान्न विप्रतिषेधशङ्का । एवञ्च समाहारे ‘स नपुंसकमि’त्येव भवति, परवल्लिङ्गाऽपवादत्वादि’ति । तन्न । उक्तरीत्या द्व्यहत्र्यहादावपि क्लीबत्वं स्यात् । न चेष्टाऽऽपत्तिः । प्राचाऽपि ‘द्व्यहः’ ‘त्र्यहः’ इत्युदाहृतत्वात्, आकरविरोधाच्च । अमरोऽप्याह--’ते तु त्रिंशदहोरात्र’ इति । ‘मासेन स्यादहोरात्र’ इति च । तस्मात्तदन्तस्यैवाऽयं पुंस्त्वविधिः । ‘द्वन्द्वतत्पुरुषयोरिति प्रक्रमणादिति स्थितम् । <w>सङ्ख्या पूर्वमिति ।</w> तथा च लिङ्गानुशासनसूत्रम्- ‘अपथपुण्याहौ नपुंसकौ सङ्ख्यापूर्वा रात्रिरि’ति । अमरोऽप्याह- ‘रात्रं प्राक्सङ्ख्ययाऽन्वितम्’ इति । ‘गणरात्रं निशा बह्व्यः’ इति च । पुंस्त्वाऽधिकारेऽपि’ स एवाऽऽह - ‘रात्राऽन्ताः प्रागसङ्ख्यका’ इति । एवं स्थिते ‘द्विरात्रस्त्रिरात्र’ इति वृत्तिकार-हरदत्तादिभिरुक्तं पुंस्त्वं प्रामादिकमेवेत्यवधेयम् ।