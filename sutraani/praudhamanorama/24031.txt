 अर्द्धर्चाः पुंसि च ॥ इह केषाञ्चिदर्थ भेदेन व्यवस्था । तथा च शाश्वतः- ‘मकरन्दस्य मद्यस्य माक्षिकस्याऽपि वाचकः । अर्द्धर्चादिगणे पाठात्पुंनपुंसकयोर्मधुः॥’ इति । अमरस्तु - ‘माध्वीकं मधु न द्वयोः’ इत्याह । <w>पात्राद्यन्तस्य नेति ।<\w> ‘स्त्रीत्वमि’ति शेषः । <w>सुदिनाहमिति ।<\w> सुदिनशब्दः प्रशस्तपर्यायः । तथा च प्रयोगः- ‘सुदिनासु सभासु कार्यमेतत्, प्रविचिन्वीत विशेषतः स्वयं वा’ इति । पथः(वा) ॥ कथन्तर्हि ‘व्यध्वो दुरध्वो विपथः कदध्वा कापथः समाः’ इत्यमरः । ‘व्यध्वौ विपथकापथौ’ इति रभसकोशश्च । अत्राऽऽहुः - ‘प्रमाद एवाऽयमिति । वस्तुतस्तु ‘पथे गतावि’त्यस्मात्पचाद्यचि पथते = व्याप्नोतीति पथः । अकारान्तोऽयम् । तथा च त्रिकाण्डशेषः - ‘वाटः पथश्च मार्गः स्यादि’ति । तेन समासे पुंस्त्वम् । न चैवं विपथसिद्धावपि कापथो न स्यात्, कादेशस्य दुर्लभत्वादिति वाच्यम् । ‘इषदर्थे चे’ति तत्सम्भवात् । कुत्सायामर्थतः पर्यवसानात् । इदन्त्ववधेयम् - परवल्लिङ्गताऽपवादरूपत्वात्तत्पुरुष एवेदं प्रवर्तते, नाऽन्यत्र । ‘विपथा नगरी’ । बहुव्रीहिरयम् । ‘पन्थानमतिक्रान्ता अतिपथा’- इहाऽपि न । ‘द्विगुप्राप्तेत्यादिना परवल्लिङ्गतायाः प्रतिषेधात्’ इति माधवः । एवञ्च न्यायसाम्येन द्व्यह्नेत्यत्रापि ‘रात्राह्नाहाः’ इत्यस्य प्रवृत्तिर्नेति माधवेनोक्तप्रायम् । <w>मृदु पचतीति ।<\w> क्रियाविशेषणत्वाद् द्वितीयान्तम् । धातूपात्तभावनां प्रति हि फलांऽशः कर्मीभूतः । तथा च फलसामानाधिकरण्ये द्वितीया । अत एव ‘सकृल्ल्वौ’ इत्यादौ कारकपूर्वकत्वाद्यण् । यत्र तु भावनां प्रति करणतया धात्वर्थविशेषोऽन्वेति तत्र तद्विशेषणानां तृतीयाऽन्ततैव । ‘ज्योतिष्टोमेन स्वर्गकामो यजेते ‘ति यथा । एतच्च ‘करणे यज’ इति सूत्रे वृत्तिपदमञ्जर्योः स्पष्टम् । न चैवं ‘ज्योतिष्टोमेन भक्तिपूर्वं यजेत’ इति न सिद्ध्येदिति वाच्यम् । भावनाविशेषणत्वे तदुपपत्तेः । तत्राऽपि सन्दर्शन-प्रार्थनादिभिर्व्याप्यमानत्वात् क्रियायाः कृत्रिमकर्मत्वविवक्षायां तद्विशेषणत्वाद् द्वितीया । अन्यथा तु प्रथमैवेति विवेकः । ‘सामान्ये नपुंसकमि’ति च अनियतलिङ्गविषयकम् । तेन ‘आदिः पचति’, ‘प्रातरादिरि’ति पुंस्त्वमेव । विस्तरस्तु शब्दकौस्तुभे बोद्ध्यः ।
