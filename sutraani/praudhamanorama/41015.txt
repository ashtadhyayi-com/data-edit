इह वृत्तिकृता सूत्रे ख्युन् प्रक्षिप्तः। <w>औत्सीति।</w> उत्से भवा, 'उत्सादिभ्योऽञ्'। न च 'शार्ङ्गरवाद्यञ्' इति ङीना सिद्धमिदमिति वाच्यम्, तत्र जातेः इत्यनुवर्तते। अन्यथा पुंयोगेऽपि स्यात्। एतेन इह अञ्ग्रहणं स्पष्टार्थमिति प्राचो ग्रन्थः प्रत्युक्तः। इहानेकं वाक्यं, तत्र अनुपसर्जनमण् योऽकारस्तदन्तादिति व्यख्यानान्नेह— आपिशलमधीते आपिशला ब्राह्मणीति। अत्र हि प्रोक्तार्थेऽण् उपसर्जनम्, अध्येत्रण् तु लुप्तः, वर्णप्राधान्यान्न प्रत्ययलक्षणम्, अतष्टाबेव भवति। <w>ताच्छीलिके इति।</w> अयं भवः— 'शीलम्' 'छत्रादिभ्यो णः' इति यो णस्तस्मिन् अण्कार्यं भवति , 'कार्मस्ताच्छील्ये' इति ज्ञापकात्। अनेन हि 'अन्' इति अणि विहितं प्रकृतिभावं बाधितुं टिलोपो निपात्यते। <w>चौरीति।</w> चुरा शीलमस्याः।