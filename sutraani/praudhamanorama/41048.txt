तथा च गौणी वृत्तिरिति भावः। यदा तु मुख्यार्थात् 'तस्येदम्' इत्यण् तदा 'गोपी'इत्येव भवति। पुंयोगश्चेह दाम्पत्यभाव एव गृह्यत इत्येके। वस्तुतस्तु सङ्कोचे मानाभावाज्जन्यजनकभावोऽपि गृह्यते। तथा च भट्टिः— 'कौसल्ययाऽसावि सुखेन रामः प्राक्केकयीतो भरतस्ततोऽभूत्॥' इति। केकयस्य दुहिता केकयी। 'जनपदशब्दात्' इत्यपत्यप्रत्यये अञि तु कैकेयीति स्यात्। न च तस्य 'अतश्च' इति लुक्, 'न प्राच्यभर्गादि' इति निषेधात्। तथा च कालिदासः- 'कैकेयि कामाः फलितास्तव।' इति। एतेन देवकी व्याख्याता।