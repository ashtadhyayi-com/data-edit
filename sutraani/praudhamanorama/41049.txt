<w>दुष्टो यवो यवानीति।</w> जात्यन्तरमेवानेनाभिधीयते। अयमेव अस्य दोषः— यदुक्तयवत्वजातेरभावेऽपि तदाकारानुकृतिः। <w>ङीष् वाच्य इति।</w> इदञ्च तृतीये भाष्ये 'इङ्श्च' इति सूत्रे स्थितम्। <w>कथमिति।</w> यत्तु वदन्ति— दीर्घोच्चारणसामर्थ्याद् आ अनुक् इति पदं विभज्यते। तत्रेन्द्रादीनामानुकैव सिद्धे आकारादेशविधानसामर्थ्यात् क्वचिदन्यतोऽपि विधानमनुमीयते। तेन ब्रह्माणीति सिद्धमिति; तच्चिन्त्यम्, अनुकि कृते 'अतो गुणे' इति पररूपप्रसङ्गात्। नन्वकारोच्चारणसामर्थ्यात् दीर्घो भविष्यति, अन्यथा हि नुकमेव कुर्यादिति चेत्? 'अल्लोपोऽनः' इत्यस्य बाधेन चरितार्थत्वात्। 'पत्युर्नो' इत्यादिवदादेशे कर्तव्ये आगमलिङ्गककारोच्चारणसामर्थ्यादेवाल्लोपो न भविष्यतीति चेत्? न, शर्वशब्दे ककारस्य चारितार्थ्यात्। न हि तत्र लोपोऽस्ति, 'न संयोगात्' इति निषेधात्। तस्मात् ककाराकारयोः सामर्थ्यविरहो पररूपबाधनार्थं दीर्घोच्चारणमावश्यकमिति। एतेनानुक् ह्रस्वादिरेव लाघवाद्वक्तव्य इति हरदत्तोक्तिः परास्ता। <w>कर्मण्यणिति।</w> तदन्तान्ङीप्। 'पूर्वपदात्संज्ञायाम्' इति णत्वम्।