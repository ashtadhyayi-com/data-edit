समासस्य समासार्थोत्तरपदस्य वा चरमावयव इत्यर्थः। तेनोपशरदमित्यत्र 'नाव्ययीभावात्” इत्यम् द्विपुरीत्यादौ 'द्विगोः” इति ङीप् च सिद्ध्यति। <w>जराया इति।</w> गणसूत्रम्। <w>अक्ष्णः परमिति।</w> अविषय इत्यर्थः। वृत्तिविषयेऽक्षिशब्द इन्द्रियमात्रपरः। <w>समक्षमिति।</w> अक्ष्णोः योग्यम्। <w>उपनदीति।</w> टजभावे नपुंसकह्रस्वः। इदं त्ववधेयम्- 'नदीभिश्च” इति सूत्रे विशेषाणामिव स्वरूपस्य ग्रहणं, विशेषाणामेवेत्यत्र मानाभावादित्युक्तम्। तेन पञ्चनदमिति सिद्ध्यति। अत्र च नित्योऽच्। तदुक्तम्- गोदावर्याश्च नद्याश्च संख्याया उत्तरे यदि॥ इति। एतच्च 'अच्प्रत्यन्वव” इत्यत्राजिति योगविभागात् सिद्धम्।