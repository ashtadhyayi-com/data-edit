 (अहस्सर्वैकदेशसंख्यातपुण्याच्च रात्रेः) ॥ <w>द्वन्द्वार्थमिति ।</w> तत्पुरुषस्याऽसम्भवादिति भावः । ननु अहश्चाऽसौ रात्रिश्चेति कर्मधारयोऽस्तु । पूर्वोत्तरपदयोरन्यतरस्य गौणत्वसम्भवादिति चेत् न । मुख्यसम्भवे गौणग्रहणाऽयोगात् । ‘हेमन्तशिशिरावहोरात्रे च च्छन्दसी’ति सूत्रे द्वन्द्वे समासाऽन्तदर्शनाच्च । <w>अहोरात्र इति ।</w> ‘जातिरप्राणिनामि’ ति समाहारद्वन्द्वः । ‘रात्राह्नाहा’ इति पुंस्त्वम् । यत्तु प्राचोक्तम् एकवद्भावात्क्लीबता’ इति । तन्न । ‘स नपुंसकमि’- त्यस्य रात्राह्नाहा” इति पुंस्त्वेन परत्वाद्बाध इति वक्ष्यमाणत्वात् । आकरविरोधाच्च । <w>द्विरात्रमिति ।</w> सङ्ख्यापूर्वं रात्रं क्लीबमिति वक्ष्यते ।
