प्रत्याहारेग्रहणेषु तद्वाच्यवाच्ये निरूढा लक्षणा, <<दीर्घाज्जसि च>> [[6.1.105]] इति ज्ञापकात् <<ल्वादिभ्यः>> [[8.2.44]] इति निर्देशाच्च। तेनेक्शब्देन षट्षष्टिर्गृह्रन्ते, यण्शब्देन सप्त। भाव्यमानत्वेन सवर्णाग्राहकत्वेऽपि गुणानामभेदकत्वेनानुनासिकानामपि यवलानां ग्रहणात्। अतो नास्ति यथासङ्ख्यम्। न च लक्ष्यार्थबोधात्पूर्वभाविनं शक्यार्थबोधमादाय यथासङ्ख्यमस्त्विति वाच्यम्। एवमपि तृतीयचतुर्थाभ्याम् ऋकारऌकाराभ्यां प्रत्येकं त्रिंशदुपस्थितौ ऌवर्णानां रेफादेशस्य, ऋवर्णानां लादेशस्य च प्रसङ्गात्। तस्मादिह <<स्थानेन्तरतमः>> [[1.1.50]] सूत्रेणैवेष्टसिद्धिरित्यभिप्रेत्याह—
