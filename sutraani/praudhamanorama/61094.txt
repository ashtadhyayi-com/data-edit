<w>प्रेजते इति।</w> एजृ दीप्तौ। कम्पनार्थस्तु परस्मैपदी। एजते कम्पते इति तु प्राचां व्याख्यानं प्रामादिकमेव। एङ्येङित्येव सिद्धे परग्रहणमुत्तरार्थं रूपग्रहणं तु चिन्त्यप्रयोजनम्, 'एङि परः' इत्येव सिद्धेः। यथा <<अमि पूर्वः>> [[6.1.107]] इति। <w>नियोगोऽवधारणमिति।</w> यदाहुः- 'अनवक्लृप्तौ यदा दृष्टः पररूपस्य गोचरः। एवस्तु विषयो वृद्धेर्नियमेऽयं यदा भवेत्'॥ इति। एतेन 'नियोजनं नियोगो व्यापारः' इति व्याख्यानं परास्तम्, 'यदैव पूर्वं ज्वलने शरीरं' 'ममैव जन्मान्तरपातकानाम्' इत्यादिप्रयोगविरोधात्, उदाहृतवृत्तिस्थश्लोकविरोधात्, <<लङः शाकटायनस्यैव>> [[3.4.111]] <<तपस्तपःकर्मकस्यैव>> [[3.1.88]]इत्यादिसौत्रप्रयोगविरोधाच्च। यत्तु श्लोकवार्तिकमिदमित्याहुः, तद्रभसात्।