यद्यपि छन्दसीति न प्रकृतं तथापि <<यजुष्युरः>> [[6.1.117]] इत्यादिप्रक्रमाच्छन्दस्येवेदमिति सम्भाव्येत, अतः सर्वत्रेत्युक्तम्। तद्व्याचष्टे- <w>लोके वेदे चेति।</w> इह 'एङः' इत्यनुवर्त्यैङन्तस्य गोरिति व्याख्येयम्। तेनेह न—चित्रग्वग्रमिति। प्रतिपदोक्तस्य एङो ग्रहणान्नेह— हे चित्रगोऽग्रम्। <w>प्रकृतिभाव इति।</w> <<प्रकृत्यान्तः पादम्>> [[6.1.115]] इति सूत्रात्प्रकृत्येत्यनुवृत्तेः। यद्यपि भाष्ये <<इको गुणवृध्दी>> [[1.1.3]] इति सूत्रे 'नान्तः पदम्' इति पाठः स्थितः। षाष्ठभाष्येऽप्येवम्। तथापि शाकलसूत्रे 'ह्यस्वश्च इति चकारेण प्रकृत्या इत्यनुकृष्यते' इति भाष्यदर्शनात् 'प्रकृत्यान्तः पादम्' इति पाठोऽपि साधुरेव। 'न' इति पाठे तु ' सर्वत्र' इति सूत्रेण पूर्वरूपमेव विकल्प्येतेत्यवधेयम्।