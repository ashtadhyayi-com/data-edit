 आन्महतः ॥ पदाऽधिकारे तदन्तस्याऽपि ग्रहणान्महच्छब्दाऽन्तस्याऽपि । कथन्तर्हि ‘परममहत्परिमाणमि’ति ? ‘परममहतो द्रव्यस्य परिमाणम्’ इति षष्ठीतत्पुरुष इति वृद्धाः । यत्तु वर्द्धमानेनोक्तम्- ‘इष्टकेषीकामालानाम्’ इत्यत्र तदन्तविध्युपसङ्ख्यानसामर्थ्यादुत्तरपदाऽधिकारे तदन्तविधिर्नास्ती’ति । तद्भाष्यकैयटविरुद्धम् । तथा हि- ‘पदाऽधिकारे प्रयोजनम् ‘इष्टकचितं’, ‘पक्केष्टकचितमि’त्यादि भाष्ये उदाहृतम् । कैयटेन च पदशब्देनोत्तरपदं गृह्यते इति व्याख्यातम् । एतदेवाऽर्थतः काशिकायामुपनिबद्धं, न तु ‘इष्टकेषीका-’ इत्यत्र स्वतन्त्रमुपसङ्ख्यानमस्ति । <w>महतीशब्दस्येति ।</w> यतु प्राचोक्तं - ‘जातीयघासादौ महतीशब्दस्याऽप्यात्वं वक्तव्यम्’ इति । तत्र ‘जातीय’ इति तावद्व्यर्थम् । ‘पुंवत्कर्मधारय’ इति ‘आन्महतः’ इति च सूत्राभ्यामेव रूपसिद्धेः । ‘महतीशब्दस्ये’त्यपि अपाणिनीयत्वादुपेक्ष्यम् । <w>अष्टन इति ।</w> ‘कपाले उत्तरपदे हविषि वाच्ये अष्टन आत्त्वं वक्तव्यमित्यर्थः । <w>अष्टाकपाल इति ।</w> ‘संस्कृतं भक्षा’ इत्त्यणः ‘अद्ध्यर्धपूर्व-’ इति लुगिति व्याचख्युः । तदतिरभसात् । ‘द्विगोर्लुगनपत्ये’ इति तु बोद्ध्यम् । <w>द्व्यधिका इति ।</w> एतच्च भाष्यवार्त्तिकाऽऽरूढमित्युक्तम् । यत्त्विह पूर्वपदप्रकृतिस्वरसिद्धये विस्पष्टादेराकृतिगणत्वं शरणीचक्रुस्तच्चिन्त्यम् । उपलभ्यमानस्य तादृशस्वरस्य द्वन्द्वेन निर्वाहात् । स्वरान्तरेऽपीष्टापत्तौ बाधकाऽभावादिति दिक् ।
