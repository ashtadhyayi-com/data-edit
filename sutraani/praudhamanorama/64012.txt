<w>उपधाया इति।</w> उपधादीर्घस्यैवायं नियमः। तेन 'वृत्रहायते' इत्यत्र 'अकृत्सार्वधातुकयोः' इति दीर्घो भवत्येव। तथा 'वृत्रहणी' इत्यत्र 'अनुनासिकस्य क्विझलोः' इति यो दीर्घः सोऽपि नियमेन व्यावर्त्यते, उपधादीर्घमात्रापेक्षया नियमविज्ञानादिति भावः। 'हन्तेरत्पूर्वस्य' इति सूत्रं योगविभागेन व्याचष्टे—'हन्तेः'। प्रसङ्गादस्योदाहरणमाह—प्रहण्यादिति। प्रकृतोपयुक्तमंशमाह-