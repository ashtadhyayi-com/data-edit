<w>तीयस्येति।</w> इदं हि पुंनपुंसकयोरावश्यकम्। अनेनैव सिद्धौ 'विभाषा द्वितीयातृतीया' इति सूत्रं न कर्तव्यमिति भावः॥ <w>अम्बार्थनद्योः इति</w> अत्र वार्तिकम्— 'मातुर्मातच्पुत्रार्थमर्हते' इति। मातृशब्दस्य सम्बुद्धौ मातजादेशो भवति मात्रा पुत्रस्य श्लाघ्यत्वे द्योत्ये। गार्गी माताऽस्य गार्गीमातृकः। तस्य सम्बोधनं हे गार्गीमात। 'नद्यृतश्च' इति समासान्तस्यापवादोऽयम्। यत्र तु श्लाघ्यत्वं न द्योत्यं किं तु स्वरूपकथनमात्रं तत्र कबेव— गार्गीमातृक। <w>आबन्तं यदङ्गमिति।</w> यत्तु 'याडापः' इति सूत्रं व्याचक्षाणैरुक्तम्— अतिखट्वायेत्यत्र लाक्षणिकत्वान्न याट्, एवमतिसर्वायेत्यत्र न स्याडिति; तद्रभसात्, न ह्यतिदेशविषये लक्षणप्रतिपदोक्तपरिभाषा प्रवर्तते, अतिदेशवैयर्थ्यापत्तेः। तेन याट् दुर्वारः। स्याटस्तु प्रसङ्ग एव नास्ति। संज्ञोपसर्जनयोः पाठात् पर्युदासात्।