<w>इत्यसिद्धत्वादिति।</w> नियमसूत्राणां विधिरूपेण प्रवृत्तिः सामान्यशास्त्रतात्पर्यसङ्कोचकतया चेति पक्षस्य 'द्युद्भ्यो लुङि' इति सूत्रे भाष्यकृता ध्वनितत्वादिति भावः। निषेधरूपेण प्रवृत्तिरिति पक्षे तु 'पूर्वत्रासिद्धम्' इत्यनेनेति बोध्यम्। सुब्विधिमुदाहरति— <w>आत्वमित्यादिना।</w> स्वरविधौ तु —पञ्चार्मम्। 'दिक्सङ्ख्ये संज्ञायाम्' इति समासे नलोपे कृते अवर्णान्तं पूर्वपदं जातमिति 'अर्मे चावर्णं द्व्यच्त्र्यच्' इति पूर्वपदाद्युदत्तत्वं प्राप्तं नलोपस्यासिद्धत्वान्न भवति। संज्ञाविधौ- 'पञ्चेत्यत्र नलोपे कृतेऽपि' इत्यादिना स्त्रीप्रत्ययेषु वक्ष्यति। कृति तुग्विधौ तु—वृत्रहभ्याम्। 'ह्रस्वस्य पिति' इति तुग् न। कृति किम्? वृत्रहच्छत्रम्। 'छे च' इति तुक् स्यादेव। <w>प्रतिदिवेति।</w> 'कनिन्युवृषितक्षिराजिधन्विद्युप्रतिदिवः' इति कनिन्। 'हलि च'॥ यत्तु प्राचा 'उपधायां च' इत्युपन्यस्तम्; तन्न, दिवेर्वकारस्यानुपधत्वात्।