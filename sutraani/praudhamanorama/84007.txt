 (अह्नोऽदन्तात्) ॥ <w>रेफादिति ।</w> यदि ‘लक्षाऽह्ण’ इत्यपि प्रयोगोऽस्ति तर्हि ‘षाद्’ इत्यपि बोद्ध्यम् । ‘रषाभ्यामि’त्यधिकारात् । अत्र प्राञ्चः - ‘अह्न इति ‘षष्ठ्याः स्थाने व्यत्ययेन प्रथमा । अदन्तनिर्देशान्नेह - ‘दीर्घाह्नी प्रावृड्’ इति वदन्ति । तत्र व्यत्ययादिवर्णनक्लेशो व्यर्थः । ‘दीर्घाह्नी’ त्यत्र ‘प्रातिपदिकाऽन्ते’ति णत्वं व्यावर्तयितुं क्षुभ्नादित्वस्यैव वक्तव्यत्वात् । आकर एव तथोक्तत्वाच्चेत्याशयेनाऽऽह - <w>अह्नो नस्येति ।</w> प्राचस्तु-अह्नो नस्येत्युक्त्वा ‘अदन्तनिर्देशादि’ति वदतो व्याघातः स्पष्ट एव । <w>कालाट्ठञिति ।</w> एतच्च ‘सङ्ख्याविसाये’ति सूत्रे न्यासपदमञ्जयर्योः, ओहाङ्-धातौ माधवग्रन्थे च स्पष्टम् । यत्तु ‘न सङ्ख्यादेः समाहारे’ इति सूत्रे ‘द्व्यह्न’ इत्यत्र अणो लुगिति वृत्तिकारादिभिरुक्तं, तदयुक्तमिति भावः । प्रसङ्गादाह - <w>स्त्रियामिति ।</w> <w>टाबिति ।</w> यत्तु प्राचा कालनिर्णयदीपिकार्याम् ‘पूर्वा स्यान्नवमी शुभाऽथ दशमी कालास्पृगाद्याऽथ सा द्व्यह्नी कालयुगादिमोत्तरयुता चाऽथोत्तरैकादशी’ इति श्लोके ‘द्व्यह्नी’ इति प्रयुक्तम् । ‘सा दशमी द्वयोरह्नोर्भवा द्व्यह्नी’ इत्यादि च तद्विवरणे व्याख्यातम् । तत्सर्वं प्रामादिकमिति भावः । तथा हि - इह ‘टिड्ढा-’ इति ङीब्, ‘द्विगोः’ इति वा । आद्योऽपि अण्णन्तत्वात्, ठञन्तत्वात्, टजन्तत्वाद्दा ? नाऽऽद्यः । वृत्तिकाराद्युक्तस्याऽण इह प्रामादिकत्वात् । लुका लुप्तत्वाच्च । न च प्रत्ययलक्षणम् । ‘अणो योऽकार’ इति व्याख्यानात् । नाऽपि द्वितीयः । ‘ठञो योऽकारस्तदन्तादि’ति व्याख्यानात् । अत एव हि ‘द्विनिष्के’ त्यत्र क्रीतार्थे प्राग्वतीयस्य ठञो लुकि टाबेवाऽऽकरे उदाहृतः । ‘द्विबिस्ते’ त्यादावप्येवम् । नाऽपि तृतीयः । टचः समासान्ततया तदन्तस्य तद्धिताऽर्थत्वं प्रत्युपसर्जनत्वात् । अत एव हि ‘आपिशलिना प्रोक्तमधीयाना ब्राह्मणी आपिशले’ त्युदाहृतम् । भाष्यमते अचा टचो बाधनाच्च । नाऽपि चतुर्थः । ‘अपरिमाणे’त्यादिना ङीपो निषेधात् । तस्माट्टाबेव युक्तः । स्यादेतत् । टाबप्ययुक्तः । स्त्रीत्वस्यैव दुर्लभत्त्वात् । तथा च ‘अह्नोऽह्न एतेभ्य’ इति सूत्रे कैयटहरदत्तावाहतुः - ‘रात्राह्नाहाः पुंसि’ इति वचनात् स्त्रियां वृत्यभावात् टजचोर्नाऽस्तीह विशेष’ इति । मैवम् । भावाऽनवबोधात् । इत्थं हि कैयटाद्याशयः - ‘सर्वादिषट्कपूर्वादह्नष्टजपवादोऽज्विहितः । तत्र सङ्ख्यापूर्वस्य तद्धिताऽर्थद्विगोर्विशेष्यनिघ्नत्वेन स्त्रीत्वसम्भवेऽपि, टजन्तस्य तद्धितं प्रत्युपसर्जनत्वाद् अनुपसर्जनाधिकारोक्तस्य ‘टिड्ढा-’ इति ङीपः प्राप्तिरेव नाऽस्तीति तत्र टजचोरविशेषः स्पष्ट एव । ‘पुण्याऽहमि’ त्यत्र तु ‘उत्तमैकाभ्यां चे’त्यचो निषेधः, अह्नादेशस्य वे’ति मतभेदेन व्यवस्थितम् । इतरेषां चतुर्णां तु ‘रात्राह्नाहाः’ इति वचनात्स्त्रियां वृत्तिर्नाऽस्ती’ति । स्यादेतत् । भवेदेष वृद्धानामाशयः, यद्युक्तद्विगोर्विशेष्यनिघ्नत्वे प्रमाणं स्यात्, तदेव किमिति चेत्, । उच्यते । अमरसिंहेन ‘पुंस्त्वे सभेदाऽनुचराः सपर्यायाः सुराऽसुराः’ इति पुंस्त्वाऽधिकारे ‘अह्नाहाऽन्ताः क्ष्वेडभेदा रात्राऽन्ताः प्रागसङ्ख्यका’ इत्युक्तम् । ‘अर्थाऽन्ताः प्राद्यलम्प्राप्ताऽऽपन्नपूर्वाः परोपगाः । तद्धितार्थे द्विगुः संङ्ख्याः सर्वनामतदन्तकाः’ इति च ततः परमुक्तम् । एवञ्चेह ‘अह्नाहान्ताः-’ इत्यनेन पुंस्त्वं प्राप्तं ‘तद्धिताऽर्थे द्विगुः’ इति परोपगत्वेन परत्वादेव बाद्ध्यते । तथा च तेनैव परिभाषितं - ‘परं विरोधे शेषन्तु ज्ञेयं शिष्टप्रयोगतः’, इति । तस्मादमरग्रन्थ उक्ताऽर्थे प्रमाणम् । किञ्च ‘परवल्लिङ्गमित्यस्य ‘रात्राह्नाहा’ इत्यपवादः । यत्र तु ‘द्विगुप्राप्ते’त्यादिना उत्सर्गो निषिद्धस्तत्र तदपवादस्याऽप्रवृत्तिः स्पष्टैव । एतच्च माधवेनाऽपि ध्वनितमित्यनुपदमेव वक्ष्यामः । किञ्च भवाद्यर्थ- तद्धिताऽन्तं परोपगमिति निर्विवादम् । तद्धितलोपे तु ‘यः शिष्यते स लुप्यमानार्थाभिधायी’ इति न्यायेन भवाद्यर्थवत् स्त्रीत्वादेरप्यभिधानं न्याय्यमेव । प्रकृते लिंङ्गानुशासनस्य केवलायां प्रकृतावुपक्षीणस्य लुप्ततद्धितायामप्रवृत्तेः । ‘लुपि युक्तवदि’ति लिङ्गाऽतिदेशोऽप्यत्र प्रमाणम् । प्राकृतलिङ्गानुशासनानां लुप्तप्रत्ययेषु प्रवृत्तौ तद्वैयर्थ्याऽऽपत्तेः । अत एव ‘लवणः सूपः’, ‘लवणा यवागूः’ इत्यादौ न क्लीबत्वम् । अत एव च ‘कुमारीब्राह्मण’ इत्यादिषु आचारक्विबन्तप्रकृतिक-कर्तृक्विबन्तेष्वपि विशेष्यनिघ्नतैवाऽऽकरे स्पष्टा । ‘द्व्यह्नी’ इति ङीपं वदता प्राचाऽपि स्त्रीत्वं स्वीकृतमेवेत्यलं बहुना । यदि समर्थनीयमेवेत्याग्रहस्तर्हि आधाराऽऽधेयभावव्यत्यासेन समर्थ्यतां ‘द्वे अहनी यस्याम्’ इति, दिनद्वयाऽऽधारभूतेत्यर्थलाभात् ।
