स्तोरिति समाहारद्वन्द्वः। सौत्रं पुंस्त्वम्। <w>श्चुनेति।</w> 'सह युक्त—' इति सूत्रे विनापि तद्योगं तृतीयेति वक्ष्यते। योग इत्येतदध्याहारलभ्यम्। अत्र स्थान्यादेशयोर्यथासंख्यम्। निमित्तकार्यिणोस्तु न, <<शात्>> [[8.4.44]] इति ज्ञापकात्। <<अल्पाच्तरम्>> [[2.2.34]] इत्यादौ तु सौत्रत्वात् श्चुत्वं न। तज्ज्ञानमित्यादौ तु भवत्येव। 'स्तोः श्चौ श्चुः' इति सुवचम्। न च <<तस्मिन्निति निर्दिष्टे— >> [[1.1.66]] इति परिभाषोपस्थानेन 'यज्ञः' 'याच्ञा' इत्यादि न सिध्येत्। <<शात्>> [[8.4.44]] इति लिङ्गेन तस्या इहानुपस्थानात्॥