<w>तच्छिव इति।</w> यत्तु प्राचा तत् शिव इत्यत्र जश्त्वे कृते <<खरि च>> [[8.4.55]] इत्युक्तम्। तन्न, तदो दान्तत्वेन जश्त्वोपन्यासवैयर्थ्यात्। यत्तु तत्पौत्रेणोक्तं तदो <<वाऽवसाने>> [[8.4.56]] इति चर्त्वे पश्चाच्छिव इत्यनेन सम्बन्धे <<झलां जशोऽन्ते>> [[8.2.39]] इति जश्त्वे <<खरि च>> [[8.4.54]] इति चर्त्वमिति, तदतिस्थवीयः। जश्त्वं प्रति अवसाने चर्त्वस्यापवादत्वात्। जश्त्वे शिवशब्दानपेक्षणाच्च। भाविन्यवसानभङ्गे <<वावसाने>> [[8.4.56]] इत्यस्य पूर्वमप्रवृत्तेश्च। प्रवृत्तस्य वा निवृत्तिसम्भवात्। उक्तं च 'अकृतव्यूहाः पाणिनीयाः' इति, 'कृतमपि शास्त्रं निवर्तयन्ति' इति च। अन्यथा हरिरयमित्यत्रापि त्वदुक्तरीत्या प्रवृत्तो विसर्गः केन वार्यताम्। अथ तनोतीति तदिति क्विबन्तं ब्रूषे एवमपि जश्त्वेन दकारोऽस्तु। चर्त्वे कृते श्चुत्वमिति तु न न्याय्यम्। श्चुत्वं प्रति चर्त्वस्यासिद्धत्वात्। यत्तु <<न मु ने>> [[8.3.3]] इत्यत्र 'न' इति योगं विभज्यासिद्धत्वमिह नेत्याहुः। तदपि न, असिद्धत्वेऽपि रूपसिध्दौ निर्बाधायां योगविभागस्यागतिकगतिभूतस्येहाश्रयणे प्रमाणाभावात्॥