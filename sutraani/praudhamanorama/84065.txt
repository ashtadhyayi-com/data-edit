<w>लोपो वेति।</w> <<झयो होन्यतरस्याम्>> [[8.4.62]] इति सूत्राद्विकल्पानुवृत्तेः। एतच्च <<नाज्झलौ>> [[1.1.10]] इति सूत्रे भाष्यकैयटयोः स्पष्टम्। प्राचस्तु विकल्पानुवृत्तेरनुक्तेर्न्यूनता। यदपि व्याख्यातृभिः <<शरोऽचि>> [[8.4.49]] इति ज्ञापकमभिप्रेत्य तत्संवादार्थं भाष्यमुपन्यस्तम्— 'अनुवर्तते विभाषा शरोऽचि यद्वारयत्ययं द्वित्वम्' इति, तन्न, तदुत्तरभाष्ये एव उक्तज्ञापकस्य दूषितत्वात्। लोपस्य हि नित्यत्वे <<अचो रहाभ्याम्—>> [[8.4.46]] इति द्वित्वं लोपापवादः स्यात्। तथा च 'शरोऽचि' इत्यस्य सार्थक्यं स्पष्टमेव। तस्माद्विकल्पानुवृत्तौ ज्ञापकान्तरमनुसर्तव्यम्, भाष्यकारादिव्याख्यानमेव वा शरणम्। <w>द्वित्वलोपयोरिति।</w> यत्तु द्वित्वविधानसामर्थ्याद् द्वावेव शिष्येते इति, तन्न, लोपस्य वैकल्पिकत्वेन द्वित्वस्य पक्षे चरितार्थत्वात्। <w>त्रिधमिति।</w> 'यणो मय' लक्षणान्तरेण पुनर्द्वित्वे तु चतुर्धमपि बोध्यम् ॥