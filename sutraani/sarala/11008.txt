अनुनासिकसञ्ज्ञां दर्शयति - <w>मुखेति</w> । मुखेन सहिता - मुखसहिता, मुखसहिता चासौ नासिका च - मुखनासिका । उच्यते (-उच्चार्यते-) असौ वचनः । कर्मणि ल्युट् । मुखनासिकया वचनः - मुखनासिकावचन इति विग्रहः । अनुनासिकभिन्नश्चाऽननुनासिकः । ननु किं सर्वेषामेवाऽचामविशेषेणाऽष्टादश भेदाः ?, नेत्याह - <w>तदित्थमिति</w> । "ऊकालोऽच्" "उच्चैरुदात्तः" "नीचैरनुदात्तः", "समाहारः स्वरितः", "मुखनासिकावचन" इति पञ्चसूत्रोप्रवृत्त्याऽक्षु यल्लब्धं तत्, इत्थम् = अमुना प्रकारेण - वेदितव्यमित्यर्थः । भेदाः = प्रकाराः । ते च - (१) ह्रस्वोदात्ताऽनुनासिकः, (२) ह्रस्वोदात्ताननुनासिकः, (३) ह्रस्वानुदात्ताऽनुनासिकः, (४) ह्रस्वानुदात्ताननुनासिकः, (५) ह्रस्वस्वरितानुनासिकः, (६) ह्रस्वस्वरिताननुनासिकः । इति ह्रस्वेषु षट् । (७) दीर्घोदात्तानुनासिकः, (८) दीर्घोदात्ताननुनासिकः, (९) दीर्घानुदात्तानुनासिकः, (१०) दीर्घानुदात्ताननुनासिकः, (११) दीर्घस्वरितानुनासिकः, (१२) दीर्घस्वरिताननुनासिकः । इति दीर्घेषु षट् । (१३) प्लुतोदात्तानुनासिकः, (१४) प्लुतोदात्ताननुनासिकः, (१५) प्लुतानुदात्तानुनासिकः, (१६) प्लुतानुदात्ताननुनासिकः, (१७) प्लुतस्वरितानुनासिकः, (१८) प्लुतस्वरिताननुनासिकः - इति प्लुतेषु षडिति रीत्याऽकारादीनामष्टादश भेदा बोध्याः । तस्येति । <w>तस्य</w> = लृवर्णस्य विवृतस्य । "होतृ-लृकार" इत्यत्र सवर्णदीर्घे होतॄकार इति दीर्घॠकारघटितो भाष्यप्रयोगोऽत्र (लृवर्णस्य दीर्घाऽभावे) मानम् । ईषत्स्पृष्टस्य लृकारस्य दीर्घत्वन्तु इष्टमेव । <w>ह्रस्वाऽभावादिति</w> । एचो यदि ह्रस्वाः स्युस्तर्हि त एव "अइउ" इतिवद्वर्णसमाम्नाये पठ्येरन्, एवं च ह्रस्वा एचो न सन्त्येवेति लब्धम् ॥