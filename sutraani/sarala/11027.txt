<w>सर्वादीनि</w> - प्रथमान्तं, <w>सर्वनामानि</w> - प्रथमान्तम् । (सर्वादीनि शब्दरूपाणि सर्वनामसंज्ञानि स्युः) । तद्गुणसंविज्ञानोऽयं बहुव्रीहिः, <<अदः सर्वेषाम्>> [[७.३.१००]] इत्यादि निर्द्देशात् । <w>पूर्वपरेति</w> । पूर्वादीनि व्यवस्थायामसञ्ज्ञायां सर्वनामसञ्ज्ञानि स्युरिति गणसूत्रार्थः । <w>स्वमिति</w> । ज्ञानिधनान्यवाची (आत्माऽऽत्मीयार्थवाची) स्वशब्दः सर्वनामसञ्ज्ञः स्यात् । <w>अन्तरमिति</w> । बाह्ये परिधानीये चाऽर्थेऽन्तरशब्दः सर्वनामसञ्ज्ञो भवतीति गणसूत्रार्थः ॥