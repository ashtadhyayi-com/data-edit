<<षष्ठी स्थानेयोगा>> [[१.१.४९]] इत्यनुवर्त्तते । <w>अलः</w> - षष्ठ्यन्तम्, <w>अन्त्यस्य</w> - षष्ठ्यन्तम् । स्थाने विधीयमान आदेशः - षष्ठीनिर्द्दिष्टान्त्यस्य अलः स्यादित्यर्थः । <w>यण इति</w> । यणः संयोगान्तलोपस्य प्रतिषेधो वक्तव्य इत्यर्थः । "इति यलोपो न भवती"ति शेषः । सुधीभिरुपास्य इति तृतीयासमासः । <qt>सुधी-उपास्य</qt> इत्यवस्थायां <<तस्मिन्निति निर्द्दिष्टे पूर्वस्य>> [[१.१.६६]] <<स्थानेऽन्तरतमः>> [[१.१.५०]] इति परिभाषासूत्रद्वयसहकारेण <<इको यणचि>> [[६.१.७७]] इति सूत्रेण धकारोत्तरवर्त्तीकारस्य तालुस्थानिकस्य स्थाने तालुस्थानिके यकारेऽनचि चेति धकारस्य वैकल्पिके द्वित्वे <<झलां जश् झशि>> [[८.४.५३]] इति पूर्वधकारस्य दकारे सति प्राप्तस्य <<संयोगान्तस्य लोपः>> [[८.२.२३]] इति प्राप्तस्य लोपस्य <!यणः प्रतिषेधो वाच्यः!> (वा० [[८.२.२३]]) इति प्रतिषेधे <qt>सुद्ध्युपास्यः</qt> इति सिद्धम् । "अनचि चे"ति द्वित्वाऽभावपक्षे "सुध्युपास्यः" इति रूपं बोध्यम् । सुद्ध्युपास्यः = पण्डितैराश्रयणीयो हरिः, भूपितश्च । "मधु+अरिः" इत्यवस्थायामिको यणचीति शास्त्रेण "स्थानेऽन्तरतम" इति परिभाषाबलेन स्थानत आन्तर्यादुकारस्य वकारे <<अनचि च>> [[८.४.४७]] इति  धकारस्य वैकल्पिके द्वित्वे <<झलां जश् झशि>> [[८.४.५३]] इति धकारे दकारे प्राप्तस्य संयोगान्तलोपस्य <!यणः प्रतिषेधो वाच्यः!> (वा० [[८.२.२३]]) इति निषेधे <qt>मद्ध्वरिः</qt> इति सिद्धम् । द्वित्वाऽभावे च <qt>मध्वरिः</qt> इति रूपम् । <w>मद्ध्वरिः</w> = मधोर्दैत्यस्य शत्रुर्विष्णुः । एवं <qt>धातृ+अंशः</qt> इत्यवस्थायामिको यणचीतिशास्त्रेण <<स्थानेऽन्तरतमः>> [[१.१.५०]] इति परिभाषासहकृतेन मूर्धस्थानिकस्य ऋकारस्य स्थाने मूर्धस्थानिके रेफादेशे कृतेऽनचि चेति द्वित्वे - प्राप्तस्य संयोगान्तलोपस्य <!यणः प्रतिषेधो वाच्यः!> (वा० [[८.२.२३]]) इति प्रतिषेधे <qt>धात्त्रंशः</qt> इति सिद्धम् । द्वित्वाभावे च <qt>धात्रंशः</qt> इत्यपि रूपं बोद्ध्यम् । <w>धात्त्रंशः</w> = धातुर्ब्रह्मणो भागः । <qt>लृ+आकृतिः</qt> इत्यवस्थायामिको यणचीति सूत्रेण स्थानत आन्तर्यात्लृकारस्य लकारादेशे <qt>लाकृतिः</qt> इति सिद्धम् । उल्-आकृतिः - <w>लाकृतिः</w> = देवमातुरदितेः स्वरूपं, वर्णविशेषस्य लृकारस्य स्वरूपं वा ॥