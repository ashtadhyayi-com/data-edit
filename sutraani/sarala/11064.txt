 अचः = षष्ठ्यन्तम्, अन्त्य आदिर्यस्य तत् - अन्त्यादि - प्रथमान्तं, (सापेक्षत्वेऽपि गमकत्वात्समासः) । टि - प्रथमान्तम् । शकन्द्ध्वादिषु विषये शकन्द्ध्वादीनामनुरूपं - तत्सिद्ध्यर्थं - पूर्वपरयोः स्थाने पररूपं वक्तव्यमित्यर्थः । तच्च = पररूपञ्च । शकन्धुः = शकदेशकूपः । "पुंस्येवान्धुः प्रहिः कूपः" इत्यमरः । कर्कन्धुः = राजविशेषकूपः, श्वेताश्वकूपो वा । "मनस्+ईषा" इत्यत्र मकाराकारनकारयोर्मध्येऽन्त्योऽच् नकारोत्तराऽकारः, स आदियस्य - "अस्" इत्यस्य, तस्य टिसञ्ज्ञा । एवञ्च शकन्द्ध्वादित्वाट्टेः पररूपे "अस्" इत्यस्य स्थाने ईकारे जाते "मनीषा" इति सिद्धम् । मनीषाः = बुद्धिः । अयं = शकन्द्ध्वादिः । आकृत्या स्वरूपेणैव गण्यते इति आकृतिगणः । एवञ्च येषु शब्देषु पररूपं करणीयं ते शब्दा अत्र गणे बोध्या इत्यर्थः ॥