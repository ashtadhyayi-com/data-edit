अण् - प्रथमान्तम्, उदित् - प्रथमान्तं, सवर्णस्य - षष्ठ्यन्तम्, च - अव्ययपदम्, अप्रत्ययः - प्रथमान्तम् । "सवर्णस्ये"त्यस्य "बोधक"मिति शेषः । अणमुद्दिश्य सवर्णबोधकताऽत्र विधीयते । तेन - अण् उदिच्च सवर्णस्य बोधकं भवतीत्यर्थलाभः । प्रत्ययानामिव अकाराद्यादेशानामपि सवर्णग्रहणवारणाय आह - प्रतीयते इति । एवञ्च यौगिकेन प्रत्ययपदेन आदेशादेरपि ग्रहणमिति "त्यदादीनाम" इत्यादौ न दीर्घाकारादेर्विधानमित्यवधेयम् । अत्र च चो भिन्नक्रमः, अत आह - उदिच्चेति । "अवधीयमान" इति न उदिद्विशेषणं, "चोः कु"रित्यादौ विधीयमानेऽपि सवर्णग्रहस्येष्टत्वात् । अत्रैव = अणुदित्सूत्रे एव । परेण = लण्सूत्रघटकेन णकारेण । अण् - अण्प्रत्याहारः । "बोध्य" इति शेषः । एवञ्च इतोऽन्यत्र "ढ्रलोपे पूर्वस्य दीर्घोऽण" इत्यादौ पूर्वेणैवाण्प्रत्याहारो बोध्यः । तदुक्तं - "परेणैवेण्ग्रहाः सर्वे, पूर्वेणैवाऽण्ग्रहा मताः । ऋतेऽणुदित्सवर्णस्येत्येतदेकं परेण तु ॥" इति । उदित इति । शास्त्रान्तरे "उदि"दिति एषां सञ्ज्ञेत्यर्थः । तयाऽत्रापि व्यवहारः । तदेवमिति । तत् = अणि अणुदित्सूत्रप्रवृत्तौ सत्याम् । एवम् फलतीत्यर्थः । यद्वा - तत् = अणुदित्सूत्रप्रवृत्त्या यल्लब्धं तत्, एवम् = वक्ष्यमाणरीत्या बोध्यमित्यर्थः । सञ्ज्ञा = बोधकः । इकारोकाराविति । "प्रत्येकमष्टादशानां - सञ्ज्ञेति"ति शेषः । त्रिंशत इति । ऋलृवर्णयोः सावर्ण्यादिति भावः । लृकारोऽपीति । "त्रिंशतिः सञ्ज्ञे"ति शेषः । द्वादशानामिति । "प्रत्येकं द्वादशानां - सञ्ज्ञे"ति शेषः । एचां ह्रस्वाऽभावादिति भावः । तेन = यवलानां द्वैविध्येन । ते = यवलाः । द्व्योः = अनुनासिकाननुनासिकयोः । एवञ्च - अणुदित्सूत्रबलेन यकारः "यँ" "य" इत्यनयोर्ग्राहकः, एव वकारः - "वँ" "व" इत्यनयोः, लकारश्च "लँ" "ल" इत्यनयोर्ग्राहक इति लब्धम् ॥