<w>अण्</w> - प्रथमान्तम्, <w>उदित्</w> - प्रथमान्तं, <w>सवर्णस्य</w> - षष्ठ्यन्तम्, <w>च</w> - अव्ययपदम्, <w>अप्रत्ययः</w> - प्रथमान्तम् । "सवर्णस्ये"त्यस्य "बोधक"मिति शेषः । अणमुद्दिश्य सवर्णबोधकताऽत्र विधीयते । तेन - अण् उदिच्च सवर्णस्य बोधकं भवतीत्यर्थलाभः । प्रत्ययानामिव अकाराद्यादेशानामपि सवर्णग्रहणवारणाय आह - <w>प्रतीयते इति</w> । एवञ्च यौगिकेन प्रत्ययपदेन आदेशादेरपि ग्रहणमिति <<त्यदादीनामः>> [[७.२.१०२]] इत्यादौ न दीर्घाकारादेर्विधानमित्यवधेयम् । अत्र च चो भिन्नक्रमः, अत आह - <w>उदिच्चेति</w> । <w>अवधीयमान इति</w> न उदिद्विशेषणं, <<चोः कुः>> [[८.२.३०]] इत्यादौ विधीयमानेऽपि सवर्णग्रहस्येष्टत्वात् । अत्रैव = अणुदित्सूत्रे एव । परेण = लण्सूत्रघटकेन णकारेण । <w>अण्</w> - अण्प्रत्याहारः । "बोध्य" इति शेषः । एवञ्च इतोऽन्यत्र <<ढ्रलोपे पूर्वस्य दीर्घोऽणः>> [[६.३.१११]] इत्यादौ पूर्वेणैवाण्प्रत्याहारो बोध्यः । तदुक्तं - <hl>परेणैवेण्ग्रहाः सर्वे, पूर्वेणैवाऽण्ग्रहा मताः । ऋतेऽणुदित्सवर्णस्येत्येतदेकं परेण तु ॥</hl> इति । <w>उदित इति</w> । शास्त्रान्तरे "उदि"दिति एषां सञ्ज्ञेत्यर्थः । तयाऽत्रापि व्यवहारः । <w>तदेवमिति</w> । तत् = अणि अणुदित्सूत्रप्रवृत्तौ सत्याम् । एवम् फलतीत्यर्थः । यद्वा - तत् = अणुदित्सूत्रप्रवृत्त्या यल्लब्धं तत्, एवम् = वक्ष्यमाणरीत्या बोध्यमित्यर्थः । सञ्ज्ञा = बोधकः । <w>इकारोकाराविति</w> । "प्रत्येकमष्टादशानां - सञ्ज्ञेति"ति शेषः । <w>त्रिंशत इति</w> । ऋलृवर्णयोः सावर्ण्यादिति भावः । <w>लृकारोऽपीति</w> । "त्रिंशतिः सञ्ज्ञे"ति शेषः । <w>द्वादशानामिति</w> । "प्रत्येकं द्वादशानां - सञ्ज्ञे"ति शेषः । एचां ह्रस्वाऽभावादिति भावः । तेन = यवलानां द्वैविध्येन । ते = यवलाः । द्व्योः = अनुनासिकाननुनासिकयोः । एवञ्च - अणुदित्सूत्रबलेन यकारः "यँ" "य" इत्यनयोर्ग्राहकः, एव वकारः - "वँ" "व" इत्यनयोः, लकारश्च "लँ" "ल" इत्यनयोर्ग्राहक इति लब्धम् ॥