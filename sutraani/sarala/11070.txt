तपरः - प्रथमान्तं, तत्कालस्य - षष्ठ्यन्तम् । "तत्पर" इत्यत्र तः परो यस्मादिति बहुव्रीहिः, "अतो भिस ऐस्" इत्यत्र तपरकरणात् । अत्र तात्पर इति पञ्चमीतत्पुरुषोऽपि, "सहिवहोरोदवर्णस्ये"त्यत्र वर्णग्रहणात् । तदाह - तःपर इति । वर्णग्रहणे तु तत्सामर्थ्यादत्वावच्छिन्नाष्टादशाकारग्रहणबोधनेन न "सहिवहोरो"दित्यत्रास्य तपरसूत्रस्य प्रवृत्तिरिति तच्चारितार्थ्यम् । तः परो यस्मादित्यस्योदाहरणम् - "अतो भिस ऐस्" - विश्वपाभिः । "तत्पर" इति द्वितीयस्योदाहरणं - "वृद्धिरादैच्" "अदेङ्गुणः" इति । तत्कालेत्यस्य - उच्चारणकालसमकालेत्यर्थः, तत्फलितमाह - उच्चार्यमाण इति । सवर्णस्येत्यपि बोध्यं, तेन हरिभिरित्यत्र "अतो भिस ऐस्" न । अकारेकारयोः सावर्ण्याभावात् ॥