ननु कथमत्राऽणादिप्रत्याहारसिद्धिरत आह - <w>आदिरिति</w> । <w>आदिः</w> - प्रथमान्तम्, <w>अन्त्येन</w> - तृतीयान्तं, <w>सह</w> - अव्ययपदम्, <w>इता</w> - तृतीयान्तम् । <w>मध्यगानामिति</w> । आद्यन्ताभ्यामवयवाभ्यामवयवी समुदाय आक्षिप्यते, तस्य च युगपल्लक्ष्ये प्रयोगाऽभावात्तदवयवेष्ववतरन्ती सञ्ज्ञा मध्यगेषु विश्राम्यति, नत्वाद्यन्तयोः, अणादिसञ्ज्ञास्वरूपान्तर्भावेण तयोः पारार्थ्यनिर्णयात् । <w>स्वस्येति</w> । "स्वं रूप"मित्यनुवृत्तेः । तत्र स्वं रूपं चादेरेव गृह्यते नान्त्यस्य, अन्त्येनेत्यप्रधानतृतीयानिर्द्देशादन्त्यस्याऽप्रधानत्वात्, सर्वनाम्नाञ्चोत्सर्गतः प्रधानपरामर्शित्वात् । आदिरेव हि तत्र प्रधानमित्याशयः । <w>यथेति</w> । <<हलन्त्यम्>> [[१.३.३]] <<आदिरन्त्येन सहेता>> [[१.१.७१]] इत्यनयोः प्रवृत्त्येत्यर्थः । <qt>अइउण्</qt> इत्यत्र हि "हलन्त्य"मित्यनेनान्त्यणकारस्येत्सञ्ज्ञा । एवञ्च - अन्त्य इत् - णकारः, तत्सहित आदिः - अकारः - "अ-ण्"इति । तदिदम् - अण्पदं मध्यगयोः - इ-उवर्णयोः, स्वस्य-अकारस्य च सञ्ज्ञेति - अण्पदेन - अइउवर्णानां ग्रहणमिति भावः । एवं हलादयः सर्वे प्रत्याहाराः साधनीयाः । एवम् = अण्प्रत्याहारवत् । "इत्यादय" इत्यस्य "प्रत्याहारा बोध्याः" इति शेषः । आदिपदेन-अक्-अट्-अश्-हश्-इत्यादेः परिग्रहः । इमे प्रत्याहाराश्च एकचत्वारिंशत् (४१) । तदुक्तम् - <hl>एकस्मान्ङञणवटा, द्वाभ्यां षस्त्रिभ्य एव कणमाः स्युः । ज्ञेयौ च-यौ चतुर्भ्यो, रः पञ्चभ्यः, श-लौ षड्भ्यः ॥</hl> इति । तत्र चय्-प्रत्याहारस्य <!चयो द्वितीयाः शरि पौष्करसादेः!> (वा० [[८.४.४८]]) इत्यत्र दर्शनात् द्विचत्वारिंशत्प्रत्याहारा इत्यन्ये । "पाणिनिकात्यायनव्यवहृतानां चतुर्दशसूत्रीसिद्धानां प्रत्याहाराणामियं सङ्ख्ये"त्यपि बोध्यम् । तेन <<ञमन्ताड्डः>> (उणादि० १.१११) इत्यादावुणादौ ञमादिप्रत्याहाराणामाधिक्येऽपि न क्षतिः ॥