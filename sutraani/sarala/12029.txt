(ताल्वादिषु सभागेषु स्थानेषूर्ध्वभागे निष्पन्नोऽजुदात्तसंज्ञः स्यात्) । तत्र उदात्तसञ्ज्ञासूत्रमाह - <w>उच्चैरिति</w> । <w>उच्चैः</w> - अव्ययपदम्, <w>उदात्तः</w> - प्रथमान्तम् । प्रकृते उच्चैस्त्वं न श्रवणकृतम्, उपांशु उच्चरिते उदात्तेऽव्याप्तेः, किन्तु स्थानकृतम् । उच्चैरिति चाधिकरणशक्तिप्रधानम् । अधिकरणत्वञ्च उच्चारणक्रियानिरूपितम् । <<ऊकालोऽज्झ्रस्वदीर्घप्लुतः>> [[१.२.२७]] इत्यतोऽजित्यनुवर्त्तते । एवञ्च ताल्वादीनाम् ऊर्ध्वभागे निष्पन्नः - उच्चरितोऽच् उदात्तसञ्ज्ञ - इति लब्धम् । ऊर्ध्वाऽधोभागव्यवहारोहि ताल्वादिस्थानानां सभागत्वे एव सम्भवति ॥