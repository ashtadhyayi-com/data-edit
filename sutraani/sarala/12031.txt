(उदात्तानुदात्तत्वे वर्णधर्मौ समाह्रियेते यस्मिन् सोऽच् स्वरितसंज्ञः स्यात्) । स्वरितसञ्ज्ञासूत्रमाह - <w>समाहार इति</w> । पूर्वसूत्रेभ्य "उदात्त" इति, "अ"जिति चानुवर्त्तते । "उदात्त" इति "अनुदात्त" इति च धर्मप्रधानो निर्देशः, षष्ठ्या च तयोर्विपरिणामः । समाहार इति चाधिकरणे घञ् । तदेवम् - "उदात्तत्वानुदात्तत्वयोर्धर्मयोर्यस्मिन्नचि सम्मेलनं सोऽच् स्वरितसञ्ज्ञः" इत्यर्थो लभ्यते । <w>स इति</w> । सः = लब्धह्रस्वोदात्तादिसञ्ज्ञकोऽच् पूर्वोक्तरीत्या नवविधोऽपि, प्रत्येकम् अनुनासिकत्वाननुनासिकत्वाभ्याम् = अनुनासिकत्वेन, अननुनासिकत्वेन च धर्मेण, द्विधा - द्विप्रकारक इत्यर्थः । एवञ्चाऽचामष्टादशभेदलाभः ॥