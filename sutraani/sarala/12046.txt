क्विबन्तविजन्तेषु धातुत्वानपायात्प्रातिपदिकत्वसिद्धयेऽत्र सूत्रे कृद्ग्रहणम् । <qt>दाशरथिः</qt> इत्यादौ तद्धितान्ते प्रत्ययान्तत्वेन पूर्वेणाऽप्राप्तेः प्रातिपदिकत्वसिद्धये तद्धितग्रहणम् । समासपदं तु नियमार्थम् । यत्र सङ्घाते पूर्वो भागः पदमुत्तरस्तु प्रत्ययो न, तस्य चेद्भवति तर्हि समास्यैव इति च नियमाकारः । तेन <qt>गामभ्याज शुक्लां दण्डेन</qt> इत्यादौ वाक्यस्य प्रातिपदिकसञ्ज्ञा न भवति ॥