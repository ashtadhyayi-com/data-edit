उपदेशे - सप्तम्यन्तम्, अच् - प्रथमान्तम्, अनुनासिकः - प्रथमान्तम्, इत् - प्रथमान्तम् । प्रतिज्ञायते इति - प्रतिज्ञा । आतश्चोपेति कर्मण्यङ् । अनुनासिकस्य भावः - आनुनासिक्यम् । प्रतिज्ञा आनुनासिक्यं येषान्ते - प्रतिज्ञाऽनुनासिक्याः । पाणिनिना प्रोक्ताः - पाणिनीयाः । पाणिनीया इत्यस्य - पाणिनिप्रभृतिप्रोक्ता वर्णा - इत्यर्थः । प्रतिज्ञाविषयाऽऽनुनासिक्यवन्त इत्यर्थः । प्रतिज्ञा च "अयमेवम्" इति कथनं, वर्णानां तत्त्वज्ञापको व्यवहारश्च । यद्यपि सूत्रकार कृतोऽनुनासिकपाठ इदानीं परिभ्रष्टस्ततथापि वृत्तिकारादिव्यवहारबलेन यथाकार्यं प्राक्स्थित इत्यनुमीयते इति भावः । लण् च तत्सूत्रञ्च, लण्सूत्रं, लण्सूत्रे तिष्ठतीति लण्सूत्रस्थः, लण्सूत्रस्थश्चासौ अवर्णश्च लण्सूत्रस्थावर्णः, तेनेति विग्रहः । लण्सूत्रघटकाऽकारस्य "उपदेशेऽजनुनासिकः" इतीत्सञ्ज्ञायाम् - "आदिरन्त्येने"ति सूत्रप्रवृत्त्या लण्सूत्रस्थाऽवर्णेन सह उच्चार्यमाणो "हयवर"डिति सूत्रस्थो रेफो र-लयोः (मध्यगस्य लस्य, स्वस्य रेफस्य च) सञ्ज्ञेति रप्रत्याहारसिद्धिप्रकारः ॥