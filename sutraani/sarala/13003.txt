हलन्त्यमिति । हल् - प्रथमान्तम्, अन्त्यं - प्रथमान्तम् । द्विपदमिदं सूत्रम् । तत्र हल्शब्दो नपुंसकलिङ्गोऽप्यस्ति, "अन्त्य"मिति नपुंसकपदसामानाधिकरण्यात् । "उपदेशेऽजनुनासिक इ"दिति पूर्वसूत्रादुपदेशे इति इदिति चानुवर्त्तते । तदाह - उपदेशे इति । इत्यस्यात् = इत्सञ्ज्ञकं स्यात् । सञ्ज्ञाप्रकरणात् । अत्राऽन्योन्याश्रयपरिहारस्तु हलन्त्यमित्यस्याऽऽवृत्त्या हल्प्रत्याहारमादौ संसाध्य सिद्धान्तकौमुद्यां प्रदर्शितस्तत एवावगन्तव्यः । यद्यपि भाष्ये वृत्त्यादौ च - "उपदिश्यतेऽनेनेत्युपदेशः = शास्त्रम् । तच्च शासनकरणं, प्रत्यासत्त्या एतच्छास्त्रीयधात्वागमप्रातिपदिकप्रत्याहारसूत्रप्रत्ययादेशरूप"मित्येव व्याख्यातं, तथापि तन्नादत्तव्यं, ल्युटा बाधेन करणे घञो दुर्लभत्वात् । असञ्ज्ञात्वात्पुंसि सञ्ज्ञायामिति घस्याऽपि च दुर्लभत्वात् । असञ्ज्ञात्वादेव "हलश्चे"ति घञोऽप्यप्रवृत्तेश्च । एवञ्च भावे घञा उपदेशनम् - उपदेश इत्येवार्थः । उपशब्दश्च आद्यार्थः, दिशिरुच्चारनार्थः । एवञ्च "उपदेश आद्योच्चारण"मिति फलितमित्याह - आद्योच्चारणमिति । आद्यमुच्चारमित्यर्थः । तच्च-प्रत्यासत्त्या व्याकरणशास्त्रप्रवर्त्तकानामाचार्याणां तत्रभवतां पाणिनि-कात्यायन-पतञ्जलि-महेश्वराणामेव ग्राह्यम् । आद्यत्वञ्च - अज्ञातस्वस्वरूपज्ञापकत्वम् । तच्च "अइउण्" इत्यादीनामस्त्येवेति भावः । केचित्तु - उपदेशपदे करणकर्मोभयव्युत्पत्त्या "धातुसूत्रगणोणादिवाक्यलिङ्गानुशासनम् । आगमप्रत्ययादेशा उपदेशाः प्रकीर्त्तिताः ॥" इति परिगणनमाहुः, तन्न युक्तम्, एषामुपदेशसञ्ज्ञाया भाष्यादावनुक्तेः । योगस्य स्वीकारे तु परिगणनस्यैव व्यर्थत्वम् । "लोपश्चेतिद्विशकारको निर्देशः, द्वितीयः शकार इ"दिति भाष्यविरोधश्च । नह्यनेन किञ्चिदुपदिश्यते । एवञ्च मूलोक्तमेव युक्तम् । "आदेच उपदेशे" "उपदेशेऽत्वत" इत्यादावाद्योच्चारणस्यैवोपदेशपदार्थतायाः प्रसिद्धेश्च । शेखरकृतस्तु - करणे घञा धातुप्रत्ययनिपातागमादेशपरमेवात्रोपदेशपदमित्यभिप्रयन्ति । ननु "हलन्त्य"मिति सूत्रस्य - "उपदेशेऽन्त्यं हलित्स्या"दिति वृत्तिरधिकाऽत आह - सूत्रेष्विति । व्याकरणसूत्रेषु - "हलन्त्य"मित्यादिषु, अदृष्टं यत्पदं (उपदेशे इत् इत्यादि) - तत् - सूत्रान्तरात् = पूर्वसूत्रात्, (क्वचिदुत्तरसूत्राच्च) - अनुवर्त्तनीयमित्यर्थः । एवञ्च "उपदेशेऽजनुनासिक" इति पूर्वसूत्रादुपदेशपदेत्पदयोरनुवृत्तिरत्रेति न वृत्तेरसङ्गतिरिति भावः ॥