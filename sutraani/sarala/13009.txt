<w>तस्येति</w> । <w>तस्य</w> - षष्ठ्यन्तम्, <w>लोपः</w> - प्रथमान्तम् । इत्सञ्ज्ञाप्रकरणान्ते हि इदं सूत्रम्, तत्र तच्छब्दः सन्निहितमितं परामृशति, तदाह - <w>तस्येत इति</w> । तस्य इत्यस्यार्थः "इत" इति । इत्सञ्ज्ञकस्येत्यर्थः । <<उपदेशेऽजनिनासिक इत्>> [[१.३.२]] इति सूत्रादित्पदानुवृत्त्या षष्ठ्या विपरिणामेन च "इतो लोप" इत्यर्थस्य सम्भवेऽपि "तस्ये"ति ग्रहणं - यस्य इत्सञ्ज्ञा तस्य सर्वस्य लोपार्थम् । तेन <<आदिर्ञिटुडवः>> [[१.३.५]] इत्यनेनेत्सञ्ज्ञकानां ञिटुडूनां सर्वेषां लोपः सिद्ध्यति । अन्यथाऽलोन्त्यपरिभाषयाऽन्त्यस्यैव (इकारोकारादेः) लोपः स्यात् । नच "नानर्थकेऽलोन्त्यविधि"रिति निषेधादेव नान्त्यस्य लोप इति "तस्ये"ति पदं व्यर्थमिति वाच्यं, तस्याः परिभाषाया भाष्ये प्रत्याख्यातत्वात् । ननु णादीनां हलन्त्यमित्यनेन इत्सञ्ज्ञायां लोपापत्तिरत आह - <w>णादय इति</w> । "अइउण्" "ऋलृक्" इत्यादिचतुर्दशसूत्रीघटका इत्सञ्ज्ञका अन्त्या णादयो लकारान्ता वर्णाः - <w>अणाद्यर्थाः</w> = अण्-अक्-अच्-इत्यादिप्रत्याहारसिद्ध्यर्थाः, न तु लोपार्था इत्यर्थः । एवञ्च तेषु "तस्य लोप" इति लोपो न प्रवर्त्तते इत्याशयः ॥