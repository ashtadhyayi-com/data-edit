वः - अन्ते यस्यासौ वान्तः - प्रथमान्तम् । यि - सप्तम्यन्तम् । प्रत्यये - सप्तम्यन्तम् । "यस्मिन्विधिस्तदादावल्ग्रहणे" इति परिभाषालब्धमर्थमाह यकारादाविति । (सप्तम्यन्ते विशेषणीभूतेऽल्मात्रबोधके पदे उपादीयमाने यस्मिन् = अलि - यो विधिः स तदादौ बोध्य इति तदर्थः । प्रकृते च "यी"ति पदमल्मात्रबोधकम्) । "ओदौतोरिति वक्तव्य"मिति वार्त्तिकोक्तेराह - ओदौतोरिति । गोर्विकारो गव्यं = दुग्धदध्यादिकम् । नावा तार्यं - नाव्यं = नौकामारुह्य तरणार्हं जलं । गभीरमिति यावत् । "गो+य"मित्यवस्थायां "वान्तो यि प्रत्यये" इति अवादेशे "गव्य"मिति सिद्धम् । एवं "नौ+य"मित्यवस्थायां "वान्तो यी"ति औकारस्य स्थाने आवादेशे नाव्यमिति सिद्धम् । अत्र "हलि सर्वेषा"मिति "लोपः शाकल्यस्ये"ति वा वलोपस्तु न, "यचि भ"मिति भत्वेन वकारस्याऽपदान्तत्वात् । अध्वेति । गोशब्दस्य वान्तादेशः स्याद्यूति शब्दे परे, समुदायेन मार्गपरिमाणे गम्यमाने इत्यर्थः । गव्यूतिः = कोशद्वयम् । "गव्यूतिः स्त्री क्रोशयुग"मित्यमरः । अत्र सञ्ज्ञाभङ्गभयाल्लोपः शाकल्यस्येति वलोपो न ॥