<w>आत्</w> - पञ्चम्यन्तं, <w>गुणः</w> - प्रथमान्तम् । <<इको यणचि>> [[६.१.७७]] इत्यतोऽचीत्यनुवर्त्तते, <<एकः पूर्वपरयोः>> [[६.१.८४]] इत्यधिकृतं, तदाह - <w>अवर्णादिति</w> । <qt>उप-इन्द्रः</qt> इत्यवस्थायामाद्गुण इत्यनेन कण्ठतालुस्थानिकयोरकारेकारयोः स्थाने कण्ठतालुस्थानिके गुणे एकारे कृते <qt>उपेन्द्रः</qt> इति सिद्धम् । इन्द्रमुपगतः - <w>उपेन्द्रः</w> - विष्णुः । <qt>गङ्गा-उदकम्</qt> इत्यवस्थायाम् <<आद्गुणः>> [[६.१.८७]] इत्यनेन कण्ठोष्ठस्थानिकयोराकारोकारयोरुभयोः स्थाने कण्ठोष्ठस्थानिके ओकारे कृते <qt>गङ्गोदकम्</qt> इति सिद्धम् । <w>गङ्गोदकं</w> = गङ्गाजलम् ॥