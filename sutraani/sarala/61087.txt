आत् - पञ्चम्यन्तं, गुणः - प्रथमान्तम् । "इको यणची"त्यतोऽचीत्यनुवर्त्तते, "एकः पूर्वपरयो"रित्यधिकृतं, तदाह - अवर्णादिति । "उप-इन्द्रः" इत्यवस्थायामाद्गुण इत्यनेन कण्ठतालुस्थानिकयोरकारेकारयोः स्थाने कण्ठतालुस्थानिके गुणे एकारे कृते "उपेन्द्रः" इति सिद्धम् । इन्द्रमुपगतः - उपेन्द्रः - विष्णुः । "गङ्गा-उदक"मित्यवस्थायाम् "आद्गुण" इत्यनेन कण्ठोष्ठस्थानिकयोराकारोकारयोरुभयोः स्थाने कण्ठोष्ठस्थानिके ओकारे कृते "गङ्गोदक"मिति सिद्धम् । गङ्गोदकं = गङ्गाजलम् ॥