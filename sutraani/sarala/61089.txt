<w>एजाद्योरिति</w> एत्येधत्योरेव विशेषणं, न तु ऊठः, असम्भवात् । <w>उपैति</w> = ग्राममुपगच्छति, प्राप्नोति । <w>उपैधते</w> = समृद्धो भवति । <w>प्रष्ठौहः</w> = वत्सदमनकाष्ठविशेषवाहकस्य वत्सस्य । षष्ठ्यन्तोऽयम् । मा भवानित्यस्य = भवान् प्रवृद्धिं न करोत्वित्यर्थः । अक्षाणामूहिनीति विग्रहः, <<पूर्वपदात्सञ्ज्ञायामगः>> [[८.४.३]] इति णत्वम् । <w>प्रौहः</w> = प्रकृष्टस्तर्कः । <w>प्रौढः</w> = महान्, प्रवृद्धश्च । <w>प्रौढिः</w> = महत्त्वं, गर्वश्च । <w>प्रेषः</w> = प्रेरणम् । <w>प्रैष्यः</w> = दासः । <w>सुखार्त्तः</w> = सुखेन गतः । परमश्चासौ ऋतश्चेति कर्मधारयोऽत्र, न तु तृतीयासमासोऽतोऽत्र न वृद्धिः । <w>प्रार्णं</w> = प्रकृष्टम् ऋणम् । <w>वत्सतरार्णम्</w> = वत्सतरस्य ऋणं । वत्सतररूपम् ऋणमिति यावत् । (वत्सतर = बच्छड़ा) । एवं - <qt>कम्बलार्णं</qt> - वसनार्णमित्यादावप्यर्थो बोध्यः । ऋणस्यापनयनाय यदन्यदृणं क्रियते तत् - <qt>ऋणार्णम्</qt> । <qt>दशार्णो</qt> देशः [रीवाँ प्रान्त] ॥