अत्र कतरत्-कतरद्, कतरे, कतराणि - प्रथमा । पुनरपि - कतरत्-द्, कतरे, कतराणि -द्वितीया। कतरेण, कतराभ्यां, कतरैः - तृतीया । कतरस्मै, कतराभ्यां, कतरेभ्यः - चतुर्थी । कतरस्मात्-द्, कतराभ्यां, कतरेभ्यः - पञ्चमी। कतरस्य, कतरयोः, कतरेषाम् - षष्ठी । कतरस्मिन्, कतरयोः, कतरेषु - सप्तमी । हे कतरत्-द्, हे कतरे, हे कतराणि - इति रूपाणि । <w>इत्येवेति</w> । अन्यतमशब्दस्याऽव्युत्पन्नप्रातिपदिकया डतमप्रत्ययान्तत्वाऽभावान्नाऽद्डादेश इति अतोऽमित्यमादेशं एवेत्यर्थः । यद्यपि - अन्यतरशब्दोऽपि अव्युत्पन्न एव, तथापि तस्य डतरादिगणे पाठादेव ततः स्वमोरद्डादेशः, अन्यतमशब्दस्य तु न गणे पाठ इति न तत्रादेश इत्यवधेयम् । अत एव अन्यतरान्यतमशब्दावव्युत्पन्नौ स्वभावाद्द्विबहुविषये निधारणे वर्त्तेते इत्यभियुक्ताः । एकतरशब्दस्य डतरप्रत्ययान्ततयाऽद्डादेशस्य प्रवृत्त्यापत्तिरत आह - <w>एकतरादिति</w> । भो सूत्रकार ! भवता - एकतरशब्दात्परयोः स्वमोरद्डादेशो न भवतीति वक्तव्यमित्यर्थः ॥