अतोऽमिति । <w>अत</w> इति पञ्चमी, <<अङ्गस्य>> [[६.४.१]] इत्यधिकृतं पञ्चम्या विपरिणम्यते, तस्य अत इति विशेषणं, ततस्तदन्तविधिः । एवञ्च अदन्तादङ्गादित्यर्थः । अमोऽम्विधानं <<स्वमोर्नपुंसकात्>> [[७.१.२३]] इति प्राप्तस्य लुको बाधनार्थम् । <w>हे ज्ञानेति</w> । <qt>हे ज्ञान सु</qt> - इति स्थिते सम्बुद्धिलोपात्परत्वादमादेशे कृते <<अमि पूर्वः>> [[६.१.१०७]] इति पूर्वरूपे च तस्यान्तवद्भावाज्ज्ञानेत्यस्य ह्रस्वान्ताङ्गतया तत्परस्य सम्बुद्ध्यवयवस्य हल्मात्रस्य मकारस्य एङ्ह्रस्वादिति लोप इत्यर्थः । <<एङ्ह्रस्वात् सम्बुद्धेः>> [[६.१.६९]] इत्यस्य हि अङ्गात्परा या सम्बुद्धिरिति नार्थः, किन्तु एङन्ताद्ध्रस्वान्ताच्चाङ्गात्परो यः सम्बुद्ध्यवयवो हल्स लुप्यते इत्येवार्थ इत्याशयः ॥