<w>अवर्णान्तादिति</w> । अवर्णान्तादङ्गात्परस्येत्यर्थः, तेन येषां तेषामित्यादौ सुट् सिद्धिः । <w>एत्वषत्वे इति</w> । एत्वं - <<बहुवचने झल्येत्>> [[७.३.१०३]] इत्यनेन, षत्वम् - <<आदेशप्रत्यययोः>> [[८.३.५९]] इत्यनेनेति विवेकः । ननु सर्वनामसञ्ज्ञाकार्यमेकवचनबहुवचनयोरेवेति नित्यं द्विवचनान्तोभशब्दस्य सर्वादिषु पाठ इह व्यर्थोऽत आह - <w>तस्येति</w> । <w>तस्य</w> - नित्यद्विवचनान्तस्य उभशब्दस्य । <w>इह</w> - सर्वादिगणे । <w>अकजर्थः</w> - <<अव्ययसर्वनाम्नामकच् प्राक् टेः>> [[५.३.७१]] इत्यनेनोभकावित्यादावकजर्थः । भाष्ये <qt>उभयो मणिः</qt> <qt>उभये देवमनुष्याः</qt> इति एकवचने बहुवचन च उभयशब्दप्रयोगो दृश्यते, न तु द्विवचने तत्प्रयोगोऽत <w>उभयशब्दस्य द्विवचनं नास्ति</w> इत्यभिप्रायः । तदेवम् - उभयः, उभये - प्रथमा । उभयम्, उभयान् - द्वितीया । उभयेन, उभयैः - तृतीया । एवमग्रऽपि । उभयशब्दस्य द्विवचनं नास्तीति कैयटः । अस्तीति हरदत्तः । <w>इति</w> = इत्यनया परिभाषया, <w>तदन्ताः</w> = डतर-डतम-प्रत्ययान्ताः कतर-कतम-यतर-यतम-ततर-ततम-एकतर-एकतमशब्दाः सर्वादिगणे बोध्या इत्यर्थः । <w>सर्वपर्यायः</w> - सर्वार्थकः समशब्दोऽत्र गणे ग्राह्य इत्यर्थः । तुल्यार्थकस्य सर्वादिगणे पाठे तु <w>समानामिति</w> अत्र "समेषा"मिति स्यादिति भावः ॥