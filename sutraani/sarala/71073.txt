<w>गुण इति</w> । <<ह्रस्वस्य गुणः>> [[७.३.१०८]] इति गुणोऽपि पक्षे भवतीत्यर्थः । अत एव <<इकोऽचि विभक्तौ>> [[७.१.७३]] इति सूत्रे <qt>हे त्रपो</qt> इति, <<एङ्ह्रस्वात् सम्बुद्धेः>> [[६.१.६९]] इत्यत्र <qt>हे त्रपु</qt> इति च भाष्ये रूपद्वयमुपन्यस्तम् । ननु सम्बुद्धेर्लुका लुप्तत्वान्न लुमतेति प्रत्ययलक्षणनिषेधाच्च कथं गुण इति चेन्न; <<इकोऽचि विभक्तौ>> [[७.१.७३]] इत्यत्राऽज्ग्रहणाज्ज्ञापकान्नलुमतेत्यस्याऽनित्यत्वात् । तथाहि - अज्ग्रहणाऽभावे हलादिषु भ्यामादिषु सत्यपि नुमि <<नलोपः प्रातिपदिकान्तस्य>> [[८.२.७]] इति नलोपसम्भवाद्दोषाऽभावेन अचीति व्यर्थं, न च सम्बुद्धौ नुम्व्यावृत्त्यर्थमज्ग्रहणं, तत्र नुमि सति <<न ङिसम्बुद्ध्योः>> [[८.२.८]] इति निषेधान्नलोपाऽप्रवृत्तेरिति वाच्यं, सम्बुद्धेर्लुका लुप्तत्वेन <<न लुमताङ्गस्य>> [[१.१.६३]] इति निषेधात्प्रत्ययलक्षणाऽप्रवृत्त्या विभक्तिपरत्वाऽभावेन तत्र नुमः प्राप्तेरेवाऽभावात् । एवञ्चाऽज्ग्रहणं व्यर्थं सन्न लुमतेति निषेधोऽनित्य इति ज्ञापयति । तथा च लुका लुप्तेऽपि प्रत्ययलक्षणप्रवृत्त्या सम्बुद्धिपरतया प्राप्तं नुमं वारयितुमज्ग्रहणं सफलमिति भावः । तदेवमनित्यत्वपक्षे सम्बुद्धिनिमित्तो गुणः, अनित्यत्वाऽभावे तु सम्बुद्धिपरत्वाऽभावान्न गुण इति - <qt>हे वारे</qt>, <qt>हे वारीति</qt> रूपद्वयं भवतीत्यवधेयम् । वृद्ध्यौत्त्वेति । वृद्ध्यादीनां क्रमेण - गावौ, हरौ, क्रोष्ट्रा, हरये इत्यत्रावकाशः । नुमः - <qt>वारीणि</qt> इत्यत्रावकाशः, <qt>अतिसखीनि</qt> - इत्यत्र परत्वान्नुमं बाधित्वा - <<सख्युरसम्बुद्धौ>> [[७.१.९२]] इति णित्त्वाद्वृद्धिः प्राप्ता, <qt>वारिणि</qt> इत्यत्र ङेः - <<अच्च घेः>> [[७.३.११९]] इत्त्यौत्त्वं परत्वात्प्राप्तम्, <qt>प्रियक्रोष्टूनि</qt> इत्यत्र <<जश्शसोः शिः>> [[७.१.२०]] परत्वान्नुमं बाधित्वा तृज्वत्त्वं प्राप्तं, <qt>वारिणे</qt> इत्यत्र परत्वान्नुमं बाधित्वा <<घेर्ङिति>> [[७.३.१११]] इति गुणः प्राप्तः । तत्र पूर्वविप्रतिषेधान्नुमेव भवति न परा अपि वृद्ध्यादय इत्यर्थः ॥