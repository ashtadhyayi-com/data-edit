<w>सुधीति</w> । सुष्ठु ध्यायतीति, शोभना धीर्यस्येति वा <qt>सुधि</qt> । सुधिनी इत्यत्र नुमा परत्वादियङ् बाध्यते । शोभनज्ञानवत्त्वं, शोभनध्यानवत्त्वं वा प्रवृत्तिनिमित्तं पुंसि क्लीबे च तुल्यमिति तुल्ये प्रवृत्तिनिमित्ते भाषितपुंस्कतयाऽत्र पुंवद्भावप्रवृत्तिः । एवं - सुलुशब्देऽपि शोभनलवनकर्त्तृत्वं प्रवृत्तिनिमित्तं, तच्च सर्वत्र समानमिति तुल्ये प्रवृत्तिनिमित्ते भाषितपुंस्कत्वात्पुंवद्भावस्तत्र प्रवर्त्तते । एवं धातृशब्देऽपि धारणकर्त्तृत्वस्य प्रवृत्तिनिमित्तस्य सर्वत्र तुल्यतया पुंवद्भावः । सुधिनेत्यादीति । सुधि, सुधिनी, सुधीनि - प्रथमा । पुनरपि - सुधि, सुधिनी, सुधीनि - द्वितीया । सुधिया-सुधिना, सुधीभ्यां, सुधीभिः - तृतीया । सुधिये-सुधिने, सुधीभ्यां, सुधीभ्यः - चतुर्थी । सुधियः-सुधिनः, सुधीभ्यां, सुधीभ्यः - पञ्चमी । सुधियः-सुधिनः, सुधियोः-सुधिनोः, सुधियां-सुधीनाम् - षष्ठी । सुधियि-सुधिनि, सुधियोः-सुधिनोः, सुधिषु - सप्तमी । हे सुधे-हेसुधि, हे सुधिनी, हे सुधीनि । इति रूपाणि । एवं सुलुशब्दे - <qt>सुलु, सुलुनी, सुलूनि</qt> । पुनरपि - सुलु, सुलुनी, सुलूनि । सुल्वा-सुलुना । सुल्वे-सुलुने । सुल्वः-सुलुनः २ । सुल्वोः-सुलुनोः २ । सुल्वां-सुलूनाम् । सुल्वि-सुलुनि । हे सुलो-हे सुलु । इत्यादि रूपाणि । धातृशब्दे - <qt>धात्रा-धातृणा</qt> । धात्रे-धातृणे । धातुः-धातृणः २ । धात्रोः-धातृणोः २ । धातॄणाम् । धातरि-धातृणि । हे धातः-हे धातृ - इत्यादि रूपाणि ॥