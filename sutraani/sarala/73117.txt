इदुद्भ्यामिति । नदीसञ्ज्ञापक्षे - <qt>मति+ङि</qt> इत्यत्र <<ङेराम्नद्याम्नीभ्यः>> [[७.३.११६]] इत्यपेक्षया परत्वात् <<औत्>> [[७.३.११८]] इति ङेरौत्त्वे प्राप्ते तत्प्रबाध्य आम्विधायकं सूत्रमुपन्यस्यति - <w>इदुद्भ्यामिति</w> । निरवकाशतया औदिति सूत्रमिदं प्रबाधते इत्याशयः । एतदभावे तु दीर्घेकारान्ते नदीगौर्यादौ चरितार्थस्य ङेरामित्यस्य, <qt>सख्यौ</qt> <qt>पत्यौ</qt> इत्यादौ चरितार्थस्य औदित्यस्य च - <qt>मति ङि</qt> - इत्यत्र युगपत्प्राप्तौ तुल्यबलवोरोधेन परत्वादौदिति औदादेश एव प्रवर्त्तेत । एवञ्च आम्विधायकमिदं सूत्रमिहोपन्यस्तमिति भावः । <w>एवञ्च</w> - ङेरामित्येव सिद्धे इदुद्भ्यामिति किमर्थमिति नाशङ्कनीयम् । औदित्यस्य बाधनार्थं तत्सत्त्वात् ॥