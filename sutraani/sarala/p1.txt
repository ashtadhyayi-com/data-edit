[अथ श्रीगुरुप्रसादशास्त्रिणः कृता सरला टीका] [मङ्गलाचरणम्] <hl>नुमोऽनवद्यसद्वन्द्यविद्योद्भासितदिङ्मुखान् । मरुमण्डलमार्त्तण्डस्नेहिरामाभिधान् गुरून् ॥</hl> [व्याख्या] <w>नत्वा</w> - अव्ययपदम् । <w>सरस्वतीं</w> - द्वितीयान्तम् । <w>देवीं</w> - द्वितीयान्तम् । <w>शुद्धां</w> - द्वितीयान्तम् । <w>गुण्यां</w> - द्वितीयान्तम् । <w>करोमि</w> - क्रियापदम् । <w>अहं</w> - प्रथमान्तम् । <w>पाणिनीयप्रवेशाय</w> - चतुर्थ्यन्तम् । <w>लघुसिद्धान्तकौमुदीं</w> - द्वितीयान्तम् । - <hl>इति पदच्छेदः</hl> । अहं वरदराजाचार्यो लघुसिद्धान्तकौमुदीं करोमि । किङ्कृत्वा ? सरस्वतीं नत्वा । कथम्भूतां सरस्वतीं ? देवीम् । पुनः कथम्भूतां सरस्वतीं ? शुद्धाम् । पुनः कथम्भूतां सरस्वतीं ? गुण्याम् । कस्मै प्रयोजनाय ? पाणिनीयप्रवेशाय । - <hl>इति खण्डान्वयः<hl> । सरो - ज्ञानं, तदस्या अस्तीति - सरस्वती, तां - <w>सरस्वतीम्</w> । दीव्यतीति देवी, तां - <w>देवीम्</w> । प्रशस्ता गुणाः सन्त्यस्याः सा - गुण्या, तां <w>गुण्याम्</w> । पणनं पणः = व्यवहारः । पणोऽस्यास्तीति पणी = प्रजापतिः, पणिनो गोत्रापत्यं - पाणिनः, पाणिनस्य युवापत्यं - पाणिनिः । पाणिनिना प्रोक्तं पाणिनीयम् । पाणिनीये प्रवेशः - पाणिनीयप्रवेशः, तस्मै - <w>पाणिनीयप्रवेशाय</w> । सिद्धोऽन्तो = निश्चयो येषु ते सिद्धान्ताः, लघवश्च ते सिद्धान्तश्च - लघुसिद्धान्ताः, लघुसिद्धान्तानां कौमुदीव - लघुसिद्धान्तकौमुदी, तां - <w>लघुसिद्धान्तकौमुदीम्</w> । - <hl>इति विग्रहः</hl> । वैयाकरणसिद्धान्तप्रकाशत्वेन, बालानामतिदुरूहवृत्तिमहाभाष्यकैयटाद्याकरग्रन्थान्तरेभ्यः सिद्धान्तज्ञाने जायमानस्य क्लेशरूपसन्तापस्य शामकत्वेन च कौमुदीसादृश्यम् । कौमुदी हि घटपटाद्यर्थं प्रकाशयति, घर्मादिसन्तापजन्यं लोकानां क्लेशं शमयति चेति प्रसिद्धमेव । <hl>चन्द्रिका कौमुदी ज्योत्स्ना</hl> इत्यमरः ॥ नच ग्रन्थादौ <w>नत्वा सरस्वतीं देवीम् इति </w> मङ्गलपद्यं किमर्थं समुपनिबद्धमिति वाच्यं, <hl>मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते वीरपुरुषकाण्यायुष्मत्पुरुषकाणि</hl> इति महाभाष्योक्तेः, <hl>समाप्तिकामो मङ्गलमाचरेत्</hl> इति शिष्टाचारानुमितश्रुतेश्च विघ्नध्वंसपूर्वकसमाप्त्यादिकामनया मङ्गलार्थं, <hl>मच्छिष्या अप्येवं कुर्युः</hl> इति शिष्यशिक्षायै च ग्रन्थादौ तदुपन्यासात् । नन्वेवमपि <w>पाणिनीयप्रवेशाय इति</w> आदिकं किमर्थमिति चेन्न, ग्रन्थादाववश्यं वक्तव्यस्य अनुबन्धचतुष्टयस्य सूचनायैव तदुपन्यासात् । तदुक्तं - <hl>प्रयोजनमनुद्दिश्य न मन्दोऽपि प्रवर्तते</hl> । सर्वस्यैव हि शास्त्रस्य कर्मणो वाऽपि कस्यचित् । यावत्प्रयोजनं नोक्तं तावत्तत्केन गृह्यते ? किञ्च - <hl>ज्ञातार्थे ज्ञातसम्बन्धं श्रोतुं श्रोता प्रवर्त्तते । ग्रन्थादौ तेन वक्तव्यः सम्बन्धः सप्रयोजनः ॥</hl> इति । लघुसिद्धान्तकौमुदी - इत्यन्वर्थसञ्ज्ञया च लघवो वैयाकरणसिद्धान्ता विषयाः, पाणिनीयानां स्वल्पानां वैयाकरणसिद्धान्तानामनायासेन ज्ञानं प्रयोजनम्, अनेन ग्रन्थेन च सह सिद्धान्तानां प्रतिपाद्यप्रतिपादकभावः सम्बन्धः, अधीतकोशादिर्वैयाकरणस्वल्पसिद्धान्तजिज्ञासुर्बालश्चाधिकारीति <hl>अनुबन्धचतुष्टयं सूचितम्</hl> ॥\n\nतत्रादौ पाणिनीयव्याकरणशास्त्रमूलभूतानि महेश्वरोपदिष्टानि चतुर्दश सूत्राणि निर्दिशति - <w>अइउण्</w> इत्यादि । तत्र <w>अइउण्</w> - प्रथमान्तं, सञ्ज्ञासूत्रम् । <w>ऋलृक्</w> - प्रथमान्तं सञ्ज्ञासूत्रम् । <w>एओङ्</w> - प्रथमान्तं सञ्ज्ञासूत्रम् । <w>ऐऔच्</w> - प्रथमान्तं सञ्ज्ञासूत्रम् । <w>हयवरट्</w> - प्रथमान्तं सञ्ज्ञासूत्रम् । <w>लण्</w> - प्रथमान्तं सञ्ज्ञासूत्रम् । एवमग्रेऽपि बोध्यम् । <w>हयवरट् इति </w> अत्र हकारोपदेशः - <hl>अट्-अश्-हश्-इण्</hl>-ग्रहणेषु हकारस्यापि ग्रहणाय । तत्फलन्तु - <qt>अर्हेण</qt> इत्यत्र <<अड्व्यवायेऽपि>> इति  णत्वम् । <qt>देवा हसन्ति</qt> इत्यत्र <<भोभगोअघोअपूर्वस्य योऽशि>> [[८.३.१७]] इति रोर्यत्वम् । <qt>देवो हसति</qt> इत्यत्र च <<हशि च>> [[६.१.११४]] इत्युत्त्वम् । <qt>लिलिहिध्वे</qt> <qt>लिलिहिढ्वे</qt> इत्यत्र <<विभाषेटः>> [[८.३.७९]] इति ढत्वविकल्पः । <w>हल् इति</w> सूत्रं च <hl>वल्-रल्-झल्-शल्षु</hl> हकारग्रहणार्थम् । तत्फलञ्च - <qt>रुदिहि</qt> इत्यत्र <<रुदादिभ्यः सार्वधातुके>> [[७.२.७६]] इति वलादित्वनिबन्धन इट् । <qt>स्निहित्वा</qt> - <qt>स्नेहित्वा</qt> इत्यत्र <<रलो व्युपधाद्धलादेः संश्च>> [[१.२.२६]] इति वा कित्त्वम् । <qt>अदाग्धाम्</qt> इत्यत्र <<झलो झलि>> [[८.२.२६]] इति सकारलोपः । <qt>अलिक्षत्</qt> <qt>अधु क्षत्</qt> इत्यत्र <<शल इगुपधादनिटः क्सः>> [[३.१.४५]] इति सिचः क्सादेशः । तदुक्तं - <hl>हकारो द्विपात्तोऽयमटि शल्यपि वाञ्छता । अर्हेणाऽधुक्षदित्यत्र द्वयं सिद्धं भविष्यति ॥</hl> इति । नन्विमानि सूत्राणि मुनित्रयानुक्तत्वादप्रमाणमित्यत आह – <w>इति इति</w> । <w>इति</w> = इमानि पूर्वोक्तानि <w>अइउण्</w> इत्यादिचतुर्दश सूत्राणि । <w>माहेश्वराणि</w> = महेश्वरादागतानि । महेश्वरवरप्रसादाद्भगवता पाणिनिना मन्त्रवल्लब्धानि । एवञ्चैवमानुपूर्वीका श्रुतिरेवैषा महेश्वरप्रसादात्पाणिनिना लब्धेति सूचितम् । तदुक्तं नन्दिकेश्वरेण स्वकृतकाशिकायां - <hl>नृत्तावसाने नटराजराजो ननाद ढक्कां नवपञ्च(१४)वारम् । उद्धर्त्तुकामः सनकादिसिद्धानेतद्विमर्शे शिवसूत्रजालम् ॥</hl> इति । अत्र सर्वत्र सूत्रेष्वनुबन्धाश्च महेश्वरकृता एव । तदुक्तम् - <hl>अत्र सर्वत्र सूत्रेषु अन्त्यं वर्णचतुर्दशम् । धात्वर्थे समुपादिष्टं पाणिन्यादीष्टसिद्धये ॥</hl> इति । किञ्च पाणिनीयशिक्षायां - <hl>येनाऽक्षरसमाम्नायमधिगम्य महेश्वरात् । कृत्स्नं व्याकरणं प्रोक्तं तस्मै पाणिनये नमः ॥</hl> इति । सूत्रलक्षणन्तु - <hl>अल्पाक्षरमसन्दिग्धं सारवद्विश्वतोमुखम् । अस्तोभमनवद्यञ्च सूत्रं सूत्रविदो विदुः ॥</hl> इति । तच्च सूत्रं षड्विधम् । तदुक्तं - <hl>सञ्ज्ञा च परिभाषा च विधिर्नियम एव च । अतिदेशोऽधिकारश्च षड्विधं सूत्रमुच्यते ॥</hl> इति । तत्र च - <hl>शक्तिपरिच्छेदकत्वं सञ्ज्ञासूत्रत्वम् । स्वदेशे अनाहार्याऽप्रामाणिकज्ञानानास्कन्दितलक्ष्यधर्मिकसाधुत्वप्रकारकबोधोपयोगिबोधाऽतिरिक्तबोधाऽजनकत्वे सति विध्येकवाक्यतया साधुत्वप्रकारकबोधजनकत्वं परिभाषासूत्रत्वम् । (अधिकारवारणाय सत्यन्तम्) । साक्षाल्लक्ष्यधर्मिकसाधुत्वप्रकारकबोधजनत्वं विधिसूत्रत्वम् । अन्यनिवृत्तिफलकत्वे सति सिद्धार्थप्रतिपादकत्वं नियमसूत्रत्वम् । आरोपप्रतिपादकत्वमतिदेशसूत्रत्वम् । वतिघटितत्वं वा तत्त्वम् । स्वस्मिन् फलशून्यत्वे (= स्वदेशे वाक्यार्थशून्यत्वे) सति उत्तरसम्बन्धित्वम् - अधिकारत्वमिति तत्तल्लक्षणं बोध्यम् ।</hl> एषां चतुर्दशसूत्राणां च क्रमबोधकत्वेऽपि क्रमस्य सञ्ज्ञाद्वारैवोपयोगादादिरन्त्येन सहेतेत्यनेन - आदिरकारादिः - अन्त्येनेता - (तत्सदृशेन) णकारादिना सहोच्चार्यमाण आद्यन्ताक्षिप्तानां मध्यगानां स्वस्य च सञ्ज्ञेत्येवमेकवाक्यतया अणादिपदशक्तिनियामकत्वेन सञ्ज्ञासूत्रत्वं बोध्यम् । अइउणित्यादौ स्पष्टप्रतिपत्तये सौत्रत्वाच्च न स्वरसन्धिः, अन्यथा <<आद्गुणः>> [[६.१.८७]] इति गुणेऽयादेशे च "अयुण्"इति "अ-उ"णिति  च प्रसज्येत, तथा च वर्णानां स्पष्टं प्रतिपत्तिर्न स्यात् । अनुकरणत्वेन सौत्रत्वाच्च वर्णेभ्यो न विभक्तेरुत्पत्तिः । ननु <!वर्णात्कारः!> (वा० [[३.३.१०८]]) इत्यनेन (वर्णविशिष्टात्कारप्रत्ययो भवति, वैशिष्ट्यञ्च - "स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणघटितत्व", "स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणेतराऽघटितत्वो"भयसम्बन्धेनेत्यर्थकेन) - अइउणित्यादौ प्रत्येकं वर्णेभ्यः कारप्रत्ययापत्तिरिति चेन्न; <<कृत्यल्युटो बहुलम्>> [[३.३.११३]] इत्यत्र "बहुल"मिति योगविभागाद्बाहुलकात्तदनुपत्तेः । परेतु <!वर्णात्कारः!> (वा० [[३.३.१०८]]) इत्यस्य वर्णमात्रबोधकादित्यर्थः, सनकादीष्टसिद्ध्यर्थतया च प्रकृते वर्णमात्रबोधकत्वाऽभावेन न कारप्रत्ययः, "अकारो वासुदेवः स्या"दित्यादि तु "किकार" "सुकारः" इत्यादिभाष्यप्रयोगवत् कृधातोर्बोधनार्थात् कर्मण्यणि साधु-इति तु गौडाः । नन्वेषां सूत्राणां वैयाकरणलघुसिद्धान्तप्रकाशने उपयोगाऽभावादिह तदुपन्यासो व्यर्थ इत्यत आह - <w>अणादि इति</w> । अण् आदिर्यासां ताः - अणादयः, अणादयश्च ताः सञ्ज्ञाश्च - अणादिसञ्ज्ञाः, अणादिसञ्ज्ञा अर्थः = प्रयोजनं येषान्तानि - <w>अणादिसञ्ज्ञार्थानि</w> । एवञ्च लाघवेन व्याकरणशास्त्रप्रवृत्तये आश्रीयमाणासु अणादिसञ्ज्ञासु उपयोगादेषां सूत्राणामादाविहोपन्यासो न व्यर्थ इति सूचितम् । ननु कथमेषां सूत्राणामणादिसञ्ज्ञार्थत्वमत आह - <w>एषाम् इति</w> । <w>एषाम् </w> = पूर्वोक्तानामइउणित्यादिचतुर्दशसूत्राणाम् । <w>अन्त्याः</w> = अन्ते भवा णकारादिवर्णाः । <w>इतः</w> = वक्ष्यमाणसूत्रेण <<हलन्त्यम्>> [[१.३.३]] इत्यनेन इत्सञ्ज्ञका भवन्ति । एवञ्च णकारस्येत्सञ्ज्ञकत्वादादिरन्त्येनेति सूत्रप्रवृत्त्याऽणादिप्रत्याहारसिद्धिः स्पष्टैव । ननु <w>हयवरट्</w> इत्यादौ पुनःपुनरकारोच्चारणं व्यर्थं, किञ्च हशादिप्रत्याहारेऽकारघटितानामेव हादीनां ग्रहणे <qt>रामो हिनस्ति</qt> इत्यादावुत्त्वानापत्तिरत आह - <w>हकारादिषु इति</w> । <w>अकारः</w> = अत्वजात्यवच्छिन्नवर्णमात्रम् । अकारा इति यावत् । प्रत्येकाभिप्रायेण जात्याभिप्रायेणवैकवचनम् । उच्चारणमेव अर्थः = प्रयोजनं यस्यासौ - <w>उच्चारणार्थः</w> । एवञ्च हकारादीनां सुखेनोच्चारणायैव तत्र पुनःपुनरकारोच्चारणम्, अन्यथा "ह् य् व् त् ट्" इत्येवमुच्चारणे क्लेशापत्तिरिति भावः । किञ्च हशादिप्रत्याहारे हकारमात्रस्यैव ग्रहणं नाऽकारमात्रघटितस्येति न <qt>रामो हिनस्ति</qt> इत्यादावुत्त्वानापत्तितित्यपि बोध्यम् । "र" प्रत्याहारसिद्धये लण्मध्यस्थाऽकारस्येत्सञ्ज्ञाम्प्रतिजानीते - <w>लण्मध्ये इति</w> । लकारोत्तरवर्त्त्यकारोऽनुनासिक इति तस्य <<उपदेशेऽजनुनासिक इत्>> [[१.३.२]] इत्यनेनेत्सञ्ज्ञा भवतीत्यर्थः । अन्यार्थं नीयमानस्य दध्यादेर्मङ्गलार्थत्वमिव लण्मध्यस्थाऽकारस्योच्चारणार्थत्वमपीत्यप्यवधेयम् ॥