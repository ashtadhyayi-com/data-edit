 नत्वा - अव्ययपदम् । सरस्वतीं - द्वितीयान्तम् । देवीं - द्वितीयान्तम् । शुद्धां - द्वितीयान्तम् । गुण्यां - द्वितीयान्तम् । करोमि - क्रियापदम् । अहं प्रथमान्तम् । पाणिनीयप्रवेशाय - चतुर्थ्यन्तम् । लघुसिद्धान्तकौमुदीं - द्वितीयान्तम् । - इति पदच्छेदः । अहं वरदराजाचार्यो लघुसिद्धान्तकौमुदीं करोमि । किङ्कृत्वा ? सरस्वतीं नत्वा । कथम्भूतां सरस्वतीं ? देवीम् । पुनः कथम्भूतां सरस्वतीं ? शुद्धाम् । पुनः कथम्भूतां सरस्वतीं ? गुण्याम् । कस्मै प्रयोजनाय ? पाणिनीयप्रवेशाय । - इति खण्डान्वयः । सरो - ज्ञानं, तदस्या अस्तीति - सरस्वती, तां - सरस्वतीम् । दीव्यतीति देवी, तां - देवीम् । प्रशस्ता गुणाः सन्त्यस्याः सा - गुण्या, तां गुण्याम् । पणनं पणः = व्यवहारः । पणोऽस्यास्तीति पणी = प्रजापतिः, पणिनो गोत्रापत्यं - पाणिनः, पाणिनस्य युवापत्यं - पाणिनिः । पाणिनिना प्रोक्तं पाणिनीयम् । पाणिनीये प्रवेशः - पाणिनीयप्रवेशः, तस्मै - पाणिनीयप्रवेशाय । सिद्धोऽन्तो = निश्चयो येषु ते सिद्धान्ताः, लघवश्च ते सिद्धान्तश्च - लघुसिद्धान्ताः, लघुसिद्धान्तानां कौमुदीव - लघुसिद्धान्तकौमुदी, तां - लघुसिद्धान्तकौमुदीम् । - इति विग्रहः । वैयाकरणसिद्धान्तप्रकाशत्वेन, बालानामतिदुरूहवृत्तिमहाभाष्यकैयटाद्याकरग्रन्थान्तरेभ्यः सिद्धान्तज्ञाने जायमानस्य क्लेशरूपसन्तापस्य शामकत्वेन च कौमुदीसादृश्यम् । कौमुदी हि घटपटाद्यर्थं प्रकाशयति, घर्मादिसन्तापजन्यं लोकानां क्लेशं शमयति चेति प्रसिद्धमेव । "चन्द्रिका कौमुदी ज्योत्स्ना" इत्यमरः ॥ नच ग्रन्थादौ "नत्वा सरस्वतीं देवी"मिति मङ्गलपद्यं किमर्थं समुपनिबद्धमिति वाच्यं, "मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते वीरपुरुषकाण्यायुष्मत्पुरुषकाणि -" इति महाभाष्योक्तेः, "समाप्तिकामो मङ्गलमाचरेत्" इति शिष्टाचारानुमितश्रुतेश्च विघ्नध्वंसपूर्वकसमाप्त्यादिकामनया मङ्गलार्थं, "मच्छिष्या अप्येवं कुर्यु"रिति शिष्यशिक्षायै च ग्रन्थादौ तदुपन्यासात् । नन्वेवमपि "पाणिनीयप्रवेशाये"त्यादिकं किमर्थमिति चेन्न, ग्रन्थादाववश्यं वक्तव्यस्य अनुबन्धचतुष्टयस्य सूचनायैव तदुपन्यासात् । तदुक्तं - "प्रयोजनमनुद्दिश्य न मन्दोऽपि प्रवर्तते" । "सर्वस्यैव हि शास्त्रस्य कर्मणो वाऽपि कस्यचित्" । "यावत्प्रयोजनं नोक्तं तावत्तत्केन गृह्यते ?" । किञ्च - "ज्ञातार्थे ज्ञातसम्बन्धं श्रोतुं श्रोता प्रवर्त्तते । ग्रन्थादौ तेन वक्तव्यः सम्बन्धः सप्रयोजनः ॥" इति । "लघुसिद्धान्तकौमुदी"त्यन्वर्थसञ्ज्ञया च लघवो वैयाकरणसिद्धान्ता विषयाः, पाणिनीयानां स्वल्पानां वैयाकरणसिद्धान्तानामनायासेन ज्ञानं प्रयोजनम्, अनेन ग्रन्थेन च सह सिद्धान्तानां प्रतिपाद्यप्रतिपादकभावः सम्बन्धः, अधीतकोशादिर्वैयाकरणस्वल्पसिद्धान्तजिज्ञासुर्बालश्चाधिकारीति अनुबन्धचतुष्टयं सूचितम् ॥

तत्रादौ पाणिनीयव्याकरणशास्त्रमूलभूतानि महेश्वरोपदिष्टानि चतुर्दश सूत्राणि निर्दिशति - अइउणित्यादि । तत्र अइउण् - प्रथमान्तं, सञ्ज्ञासूत्रम् । ऋलृक् - प्रथमान्तं सञ्ज्ञासूत्रम् । एओङ् - प्रथमान्तं सञ्ज्ञासूत्रम् । ऐऔच् - प्रथमान्तं सञ्ज्ञासूत्रम् । हयवरट् - प्रथमान्तं सञ्ज्ञासूत्रम् । लण् - प्रथमान्तं सञ्ज्ञासूत्रम् । एवमग्रेऽपि बोध्यम् । "हयवर"डित्यत्र हकारोपदेशः - अट्-अश्-हश्-इण्-ग्रहणेषु हकारस्यापि ग्रहणाय । तत्फलन्तु - "अर्हेणे"त्यत्र "अड्व्यवायेऽपी"ति  णत्वम् । "देवा हसन्ती"त्यत्र "भोभगो०" इति रोर्यत्वम् । "देवो हसती"त्यत्र च "हशि चे"त्युत्त्वम् । "लिलिहिध्वे" "लिलिहिढ्वे" इत्यत्र "विभाषेट" इति ढत्वविकल्पः । "ह"लिति सूत्रं च वल्-रल्-झल्-शल्षु हकारग्रहणार्थम् । तत्फलञ्च - "रुदिही"त्यत्र "रुदादिभ्यः सार्वधातुके" इति वलादित्वनिबन्धन इट् । "स्निहित्वा-स्नेहित्वे"त्यत्र "रलो व्युपधा"दिति वा कित्त्वम् । "अदाग्धा"मित्यत्र "झलो झली"ति सकारलोपः । "अलिक्षत्" "अधुक्ष"दित्यत्र "शल इगुपधा"दिति सिचः क्सादेशः । तदुक्तं - "हकारो द्विपात्तोऽयमटि शल्यपि वाञ्छता । अर्हेणाऽधुक्षदित्यत्र द्वयं सिद्धं भविष्यति ॥" इति । नन्विमानि सूत्राणि मुनित्रयानुक्तत्वादप्रमाणमित्यत आह - इतीति । इति = इमानि पूर्वोक्तानि "अइउ"णित्यादिचतुर्दश सूत्राणि । माहेश्वराणि = महेश्वरादागतानि । महेश्वरवरप्रसादाद्भगवता पाणिनिना मन्त्रवल्लब्धानि । एवञ्चैवमानुपूर्वीका श्रुतिरेवैषा महेश्वरप्रसादात्पाणिनिना लब्धेति सूचितम् । तदुक्तं नन्दिकेश्वरेण स्वकृतकाशिकायां - "नृत्तावसाने नटराजराजो ननाद ढक्कां नवपञ्च(१४)वारम् । उद्धर्त्तुकामः सनकादिसिद्धानेतद्विमर्शे शिवसूत्रजालम् ॥" इति । अत्र सर्वत्र सूत्रेष्वनुबन्धाश्च महेश्वरकृता एव । तदुक्तम् - "अत्र सर्वत्र सूत्रेषु अन्त्यं वर्णचतुर्दशम् । धात्वर्थे समुपादिष्टं पाणिन्यादीष्टसिद्धये ॥" इति । किञ्च पाणिनीयशिक्षायां - "येनाऽक्षरसमाम्नायमधिगम्य महेश्वरात् । कृत्स्नं व्याकरणं प्रोक्तं तस्मै पाणिनये नमः ॥" इति । सूत्रलक्षणन्तु - "अल्पाक्षरमसन्दिग्धं सारवद्विश्वतोमुखम् । अस्तोभमनवद्यञ्च सूत्रं सूत्रविदो विदुः ॥" इति । तच्च सूत्रं षड्विधम् । तदुक्तं - "सञ्ज्ञा च परिभाषा च विधिर्नियम एव च । अतिदेशोऽधिकारश्च षड्विधं सूत्रमुच्यते ॥" इति । तत्र च - शक्तिपरिच्छेदकत्वं सञ्ज्ञासूत्रत्वम् । स्वदेशे अनाहार्याऽप्रामाणिकज्ञानानास्कन्दितलक्ष्यधर्मिकसाधुत्वप्रकारकबोधोपयोगिबोधाऽतिरिक्तबोधाऽजनकत्वे सति विध्येकवाक्यतया साधुत्वप्रकारकबोधजनकत्वं परिभाषासूत्रत्वम् । (अधिकारवारणाय सत्यन्तम्) । साक्षाल्लक्ष्यधर्मिकसाधुत्वप्रकारकबोधजनत्वं विधिसूत्रत्वम् । अन्यनिवृत्तिफलकत्वे सति सिद्धार्थप्रतिपादकत्वं नियमसूत्रत्वम् । आरोपप्रतिपादकत्वमतिदेशसूत्रत्वम् । वतिघटितत्वं वा तत्त्वम् । स्वस्मिन् फलशून्यत्वे (= स्वदेशे वाक्यार्थशून्यत्वे) सति उत्तरसम्बन्धित्वम् - अधिकारत्वमिति तत्तल्लक्षणं बोध्यम् । एषां चतुर्दशसूत्राणां च क्रमबोधकत्वेऽपि क्रमस्य सञ्ज्ञाद्वारैवोपयोगादादिरन्त्येन सहेतेत्यनेन - आदिरकारादिः - अन्त्येनेता - (तत्सदृशेन) णकारादिना सहोच्चार्यमाण आद्यन्ताक्षिप्तानां मध्यगानां स्वस्य च सञ्ज्ञेत्येवमेकवाक्यतया अणादिपदशक्तिनियामकत्वेन सञ्ज्ञासूत्रत्वं बोध्यम् । अइउणित्यादौ स्पष्टप्रतिपत्तये सौत्रत्वाच्च न स्वरसन्धिः, अन्यथा आद्गुण इति गुणेऽयादेशे च "अयुण्"इति "अ-उ"णिति  च प्रसज्येत, तथा च वर्णानां स्पष्टं प्रतिपत्तिर्न स्यात् । अनुकरणत्वेन सौत्रत्वाच्च वर्णेभ्यो न विभक्तेरुत्पत्तिः । ननु "वर्णात्कार"इत्यनेन (वर्णविशिष्टात्कारप्रत्ययो भवति, वैशिष्ट्यञ्च - "स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणघटितत्व", "स्वनिष्ठवर्णत्वव्याप्याऽत्वादिजात्यवच्छिन्नविशेष्यताप्रयोजकतापर्याप्त्यधिकरणेतराऽघटितत्वो"भयसम्बन्धेनेत्यर्थकेन) - अइउणित्यादौ प्रत्येकं वर्णेभ्यः कारप्रत्ययापत्तिरिति चेन्न; "कृत्यल्युटो बहुल"मित्यत्र "बहुल"मिति योगविभागाद्बाहुलकात्तदनुपत्तेः । परेतु "वर्णात्कार" इत्यस्य वर्णमात्रबोधकादित्यर्थः, सनकादीष्टसिद्ध्यर्थतया च प्रकृते वर्णमात्रबोधकत्वाऽभावेन न कारप्रत्ययः, "अकारो वासुदेवः स्या"दित्यादि तु "किकार" "सुकारः" इत्यादिभाष्यप्रयोगवत् कृधातोर्बोधनार्थात् कर्मण्यणि साधु-इति तु गौडाः । नन्वेषां सूत्राणां वैयाकरणलघुसिद्धान्तप्रकाशने उपयोगाऽभावादिह तदुपन्यासो व्यर्थ इत्यत आह - अणादीति । अण् आदिर्यासां ताः - अणादयः, अणादयश्च ताः सञ्ज्ञाश्च - अणादिसञ्ज्ञाः, अणादिसञ्ज्ञा अर्थः = प्रयोजनं येषान्तानि - अणादिसञ्ज्ञार्थानि । एवञ्च लाघवेन व्याकरणशास्त्रप्रवृत्तये आश्रीयमाणासु अणादिसञ्ज्ञासु उपयोगादेषां सूत्राणामादाविहोपन्यासो न व्यर्थ इति सूचितम् । ननु कथमेषां सूत्राणामणादिसञ्ज्ञार्थत्वमत आह - एषामिति । एषां = पूर्वोक्तानामइउणित्यादिचतुर्दशसूत्राणाम् । अन्त्याः = अन्ते भवा णकारादिवर्णाः । इतः = वक्ष्यमाणसूत्रेण "हलन्त्य"मित्यनेन इत्सञ्ज्ञका भवन्ति । एवञ्च णकारस्येत्सञ्ज्ञकत्वादादिरन्त्येनेति सूत्रप्रवृत्त्याऽणादिप्रत्याहारसिद्धिः स्पष्टैव । ननु "हयवर"डित्यादौ पुनःपुनरकारोच्चारणं व्यर्थं, किञ्च हशादिप्रत्याहारेऽकारघटितानामेव हादीनां ग्रहणे "रामो हिनस्ती"त्यादावुत्त्वानापत्तिरत आह - हकारादिष्विति । अकारः = अत्वजात्यवच्छिन्नवर्णमात्रम् । अकारा इति यावत् । प्रत्येकाभिप्रायेण जात्याभिप्रायेण वैकवचनम् । उच्चारणमेव अर्थः = प्रयोजनं यस्यासौ - उच्चारणार्थः । एवञ्च हकारादीनां सुखेनोच्चारणायैव तत्र पुनःपुनरकारोच्चारणम्, अन्यथा "ह् य् व् त् ट्" इत्येवमुच्चारणे क्लेशापत्तिरिति भावः । किञ्च हशादिप्रत्याहारे हकारमात्रस्यैव ग्रहणं नाऽकारमात्रघटितस्येति न "रामो हिनस्ती"त्यादावुत्त्वानापत्तितित्यपि बोध्यम् । "र" प्रत्याहारसिद्धये लण्मध्यस्थाऽकारस्येत्सञ्ज्ञाम्प्रतिजानीते - लण्मध्ये इति । लकारोत्तरवर्त्त्यकारोऽनुनासिक इति तस्य "उपदेशेऽजनुनासिक इ"दित्यनेनेत्सञ्ज्ञा भवतीत्यर्थः । अन्यार्थं नीयमानस्य दध्यादेर्मङ्गलार्थत्वमिव लण्मध्यस्थाऽकारस्योच्चारणार्थत्वमपीत्यप्यवधेयम् ॥ 
