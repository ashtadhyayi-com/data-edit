<w>तुल्यास्येति । </w> आस्ये — मुखे भवम् आस्यं ताल्वादिस्थानम् <<शरीरावयवाद्यत्>> [[5.1.6]] इति भवार्थे यत्प्रत्ययः । प्रकृष्टो यत्नः प्रयत्नः । आस्यं च प्रयत्नश्च आस्यप्रयत्नौ । तुल्यौ आस्यप्रयत्नौ यस्य वर्णजालस्य तत् तुल्यास्यप्रयत्नं परस्परं सवर्णसंज्ञकं स्यादिति भावस्तदाह - <w>ताल्वादीति । </w> <w> मिथ इति । </w> परस्परमित्यर्थः । कस्य किं स्थानमित्याकाङ्क्षायां तद्व्यवस्थापकानि पाणिन्यादिशिक्षावचनानि अर्थतः सङ्गृह्णाति - <w>अकुहेत्यादिना ।</w> 'अ' इत्यष्टादशभेदा गृह्यन्ते । 'कु' इति कादिपञ्चकात्मकः कवर्गः । अश्च कुश्च हश्च विसर्जनीयश्चेतो विग्रहः । विसर्जनीयशब्दोऽपि विसर्गपर्यायः । <w>इचुयशेति ।</w>'इ' इत्यष्टादश भेदाः । 'चु' इति चवर्गः । इश्च चुश्च यश्च शश्चेति विग्रहः । <w>ऋटुरषेति  ।</w>'ऋ' इत्यष्टादश भेदाः । 'टु' इति टवर्गः । आ च टुश्च रश्च षश्चेति विग्रहः । 'ऋ' शब्दस्य आ इति प्रथमैकवचनान्तम्, 'धाता' इतिवत् । <w>ऌतुलसेति । </w> 'ऌ' इत्यस्य द्वादश भेदाः । 'तु' इति तवर्गः । आ च तुश्च लश्च सश्चेतिविग्रहः । 'ऌ' शब्दस्यापि 'आ' इत्येव प्रथमैकवचनान्तत्वम् — आ, अलौ, अलः इति । दन्तशब्देन दन्तमूलप्रदेशो विवक्षितः । अन्यथा भग्नदन्तस्य तदुच्चारणानुपपत्तेः । <w> उपूपेति । </w> 'उ' इत्यष्टादशभेदाः । 'पु' इति पवर्गः । उश्च पुश्च उपध्मानीयश्चेति विग्रहः । उपध्मानीयशब्दस्य व्याख्यानमनुपदमेव मूले स्पष्टं भविष्यति । <w>ञमङणनेति । </w> ञश्च मश्च ङश्च णश्च नश्चेति विग्रहः । चकारेण स्वस्ववर्गीयस्थानसमुच्चयः । <w>एदैतोरिति ।</w> एच्च ऐच्च ऐदैतौ । तपरकरणमसन्देहार्थम् । <w>ओदौतोरिति । </w> ओच्च औच्च औदौतो । तपरकरणं पूर्ववदसन्देहार्थमेव । <w>जिह्वामूलीयस्येति ।</w>  ≍क  ≍ख इति कखाभ्यां प्रागर्धविसर्गसदृशो जिह्वामूलीय इति अग्रे मूले एव उक्तम् । <w>अनुस्वारस्येति । </w> स्थानमिति शेषः । अनुस्वारस्य नासिकास्थानमस्तीति भावः । <w>यत्नो द्विधेति । </w> यत्नानामाभ्यन्तरत्वं बाह्यत्वं च वर्णोत्पत्तेः प्रागूर्द्ध्वभावित्वमिति पाणिन्यादिशिक्षासु स्पष्टम् । <w>यत्न इति ।</w> यत्नशब्दोऽत्र प्रयत्नपरः । <w>आद्य इति </w>आभ्यन्तप्रयत्नः इत्यर्थः । कथं पञ्चधा इत्यत आह — <w>स्पृष्टेत्यादिना । </w> <w> तत्रेति । </w> स्पृष्ट,ईषत्स्पृष्ट,ईषद्विवृत,विवृत,संवृत — एषु मध्ये इत्यर्थः । <w>प्रयतनमिति । </w> प्रयत्न इत्यर्थः । <w>स्पर्शानामिति । </w> स्पर्शवर्णानामित्यर्थः । के ते वर्णाः इति मूले स्फुटीभविष्यन्ति । तथापि निर्दिश्यन्ते अत्रापि — क ख ग घ ङ, च छ ज झ ञ, ट ठ ड ढ ण, त थ द ध न, प फ ब भ म — कवर्णादारभ्य मवर्णपर्यन्तम् ।  <w>अन्तःस्थानामिति । </w> यरलवानामित्यर्थः । <w>ऊष्मणामिति ।</w> श ष स ह इत्येतेषामित्यर्थः । <w>स्वराणामिति । </w> अ इ उ ऋ ऌ ए ओ ऐ औ इत्येतेषामित्यर्थः । <w>प्रयोगे इति ।</w> शास्त्रीयप्रक्रियाभिः परिनिष्ठितायां रामः कृष्णः इत्यादिशब्दानां प्रयोगे क्रियमाणे एव ह्रस्वस्यावर्णस्य संवृतत्वमित्यर्थः । <w>प्रक्रियेति । </w> शास्त्रीयकार्यप्रवृत्तिसमये दण्ड-आढक इत्यादौ सवर्णदीर्घादिकर्तव्ये तु विवृतत्वमेव ।  तेन सन्धिकार्यं निर्बाधमेव । एतत्सर्वं <<पूर्वत्रासिद्धम्>> [[8.2.1]] इत्यनेन ज्ञापितमिति सिद्धान्तकौमुद्यां स्पष्टम् । <w> बाह्येति । </w> वर्णोत्पत्यनन्तरजातो यत्नो बाह्यप्रयत्न इत्युच्यते । <w>खर इति ।</w> ख फ छ ठ थ च ट त क प श ष स — इति वर्णाः । <w>विवारा इति </w> । विवारादिप्रयत्नवन्तः इत्यर्थः । <w>हश इति । </w>  ह य व र ल ञ म ङ ण न झ भ घ ढ ध ज ब ग ड च — इति वर्णा इत्यर्थः । <w>संवारा इति । </w> संवारादिप्रयत्नवन्तः इत्यर्थः । <w>अल्पप्राणा इति । </w> कगङ, चजञ, टडण, तदन पबम, यरलव — इत्येतेषां वर्णानाम् अल्पप्राणः इति भावः । खघ, छझ, ठढ, थध, फभ, शषसह — इत्येतेषां महाप्राणः इत्यपि ज्ञेयम् । <w> कादय इति । </w>  क-ख-इत्यादि-म-पर्यन्तमिति पूर्वमुक्ताः वर्णाः इत्यर्थः । क आदिर्येषां ते कादयः, म अवसाने येषान्ते मावसाना इति । <w>यण इति । </w> यण्-प्रत्याहारान्तर्गतवर्णाः, 'यरलवाः' इत्यर्थः । <w>शल इति ।</w> शल्-प्रत्याहारान्तर्गतवर्णाः 'श,ष,स,ह' — इत्येते । <w>स्वरा इति ।</w> स्वेन राजत इति स्वराः, 'अ इ उ ऋ ऌ ए ओ ऐ औ' — इति वर्णाः इत्यर्थः ॥