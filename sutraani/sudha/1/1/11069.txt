<w>अणुदिदिति ।</w> अण् अविधीयमानः सवर्णबोधकः, उदित् विधीयमानोऽपि सवर्णबोधको भवतीत्यर्थः । तेन <<ऋत उत्>> [[6.1.111]] इत्यादौ विधीयमाने उति इति न सवर्णग्रहणम् । <<कुहोश्चुः>> [[7.4.62]], <<चोः कुः>> [[8.2.30]] इत्यादौ विधीयमानेऽपि सवर्णग्रहणमिति भावः । <w>अत्रैवेति । </w> अस्मिन्नेव सूत्रे इत्यर्थः । अन्त्यत्र तु <<अणोप्रगृह्यस्यानुनासिकः>> [[8.4.57]] इत्यादौ । पूर्वणकारेण सह प्रत्याहारः । अत्र व्याख्यानमेव शरणम् । 'पूर्वेणैवाण् ग्रहाः सर्वे परेणैवेण्ग्रहा मताः । ऋतेऽणुदित्सवर्णस्येत्येतदेकं परेण तु ॥' — इति भाष्यकारेणोक्तम् ॥ <w>तदेवमिति ।</w> तत् <<अणुदित्सवर्णस्य चाप्रत्ययः>> [[1.1.69]] सूत्रम्, एवं वक्ष्यमाणप्रकारेण फलतीत्यर्थः । <w>अष्टादशानामिति । </w> (1) ह्रस्वोदात्तानुनासिकः, (2) ह्रस्वोदत्ताननुनासिकः, (3) ह्रस्वानुदात्तानुनासिकः, (4) ह्रस्वानुदात्ताननुनासिकः, (5) ह्रस्वस्वरितानुनासिकः, (6) ह्रस्वस्वरिताननुनासिकः,  (7) दीर्घोदात्तानुनासिकः, (8) दीर्घोदत्ताननुनासिकः, (9) दीर्घानुदात्तानुनासिकः, (10) दीर्घानुदात्ताननुनासिकः, (11) दीर्घस्वरितानुनासिकः, (12) दीर्घस्वरिताननुनासिकः,   (13) प्लुतोदात्तानुनासिकः, (14) प्लुतोदत्ताननुनासिकः, (15) प्लुतानुदात्तानुनासिकः, (16) प्लुतानुदात्ताननुनासिकः, (17) प्लुतस्वरितानुनासिकः, (18) प्लुतस्वरिताननुनासिकः — इत्येतेषामित्यर्थः । <w>तथेति । </w> अनया रीत्या इकार-उकारयोरपि बोध्यम् । <w>ऋकार इति ।</w>  अनेन प्रकारेण । ऋकारस्य अष्टादश । ऌकारस्य दीर्घाभावात्, ऌकारदीर्घषट्कं विहाय द्वादश । ऋकार-ऌकारयोः सावर्ण्यात् मिलित्वा त्रिंशत् — इति भावः ।  <w>एवमिति ।</w> पूर्वोक्तप्रकारेणैव । <w>एच इति । </w> द्वादशानां बोधकाः । तदेवम् - ए, ओ, ऐ, औ इति प्रत्येकं द्वादश इति भावः । ननु स्थानप्रयत्नयोस्तुल्यत्वात् सावर्ण्येन ए ऐकारस्य, ओ औकारस्य बोधकस्तेन चतुर्विंशतेः संज्ञकः एकारः, एवमोकारः स्यादिति चेद्, न । 'ऐओच्' इति पृथक् सूत्रत्वेन तयोः सावर्ण्याभावज्ञापकत्वात् । <w>तेन इति ।</w> यवलानां प्रकारद्वयेन ॥