<w>सुप्तिङिति । </w> <<स्वौजसमौट्...>> [[4.1.2]] इति सूत्रे 'सु'-इत्यारभ्य सुपः पकारेण प्रत्याहारः । न तु सप्तमीबहुवचनस्यैवात्र ग्रहणम्, व्याख्यानात् । <<तिप्तस्झि...>> [[3.4.78]] सूत्रे 'ति'-इत्यारभ्य महिङो ङकारेण प्रत्याहारः । सुप् च तिङ् च सुप्तिङौ, तावन्ते यस्य तत् सुप्तिङन्तं शब्दस्वरूपम् इति शब्दशास्त्रप्रस्तावाल्लभ्यते । अन्तशब्दश्च प्रत्येकं सम्बध्यते तदेतदभिप्रेत्याह — <w>सुबन्तेत्यादिना ।</w> ॥ इति संज्ञाप्रकरणम् ॥ 