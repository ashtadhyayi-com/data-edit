<w> विष्णो इतीति ।</w> <qt>विष्णो-इति</qt> इति स्थितावत्र <<सम्बुद्धौ शाकल्यस्येतावनार्षे>> [[1.1.16]] इत्यनेन सम्बुद्धिनिमित्तकस्य ओकारस्य अवैदिके इतौ परे प्रगृह्यसंज्ञायां <<प्लुतप्रगृह्या अचि नित्यम्>> [[6.1.125]] इत्यनेन प्रकृतिभावे च सति <qt>विष्णो इति</qt> इति रूपं सिद्ध्यति । स च प्रकृतिभावो विकल्पेन भवति । तदभावे <<एचोऽयवायावः>> [[6.1.78]] इत्यनेन अवादेशे <<लोपः शाकल्यस्य>> [[8.3.19]] इत्यनेन विकल्पेन लोपे <qt>विष्ण इति</qt> इति रूपम् । वलोपाभावे च <qt>विष्णविति</qt> इति रूपम् ॥