आद्यन्तवदिति । 'सत्यन्यस्मिन् यस्य पूर्वो नास्ति स आदिः, सत्यन्यस्मिन् यस्य परो नास्ति सोऽन्तः' इति लोके प्रसिद्धं, तदुभयमेकस्मिन्नसहाये न सम्भवतीति तत्राद्यन्तव्यपदिष्टानि कार्याणि न स्युरतोऽयमतिदेश आरभ्यते । आदाविवान्त इव च स्यादिति । तदादितदन्तयोः क्रियमाणं कार्यं तदादौ तदन्त इव च असहायेऽपि स्यादित्यर्थः । आभ्यामिति । इदम् + भ्याम् इत्यत्र <<त्यदादीनामः>>[[7.2.102]] इत्यकारान्तादेशे <<अतो गुणे>>[[6.1.97]] इति पररूपैकादेशे 'इद भ्याम्' इति जाते <<हलि लोपः>>[[7.2.113]] इति इद्भागस्य लोपे प्राप्ते <<अलोऽन्त्यस्य>>[[1.1.52]] इत्यनेनान्त्यस्य लोपे प्राप्ते <ऽनानर्थकेऽलोऽन्त्यविधिरनभ्यासविकारेऽ> इति परिभाषया अलोऽन्त्यविध्यभावे इद्भागस्यैव लोपे अ+भ्याम् इत्यवशिष्टे अत्र <<सुपि च>>[[7.3.102]] इति दीर्घत्वे प्राप्ते परमत्र विद्यमानस्याकारस्यादन्तत्वं वर्तते नवेति शङ्कायाम् <<आद्यन्तवदेकस्मिन्>>[[1.1.21]] इति एकस्मिन्नेवाकारे अन्तवद्भावेन अदन्तत्वं मत्वा दीर्घे कृते 'आभ्याम्' इति रूपम् ।