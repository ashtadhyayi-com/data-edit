<w>प्रथमचरमेति ।</w> विभाषा जसीत्यनुवर्तते, सर्वनामानीति च तदाह - <w>एते इति ।</w> प्रथमादय इत्यर्थः । <w>प्रथमे प्रथमा इति ।</w> प्रथमशब्दात् प्रथमाबहुवचनविवक्षायां जसि समागते <<प्रथमचरमतयाल्पार्धकतिपयनेमाश्च>>[[1.1.33]] इति सूत्रेण जसि परे सर्वनामसंज्ञत्वे <<जसः शी>>[[7.1.17]] इति जसः श्यादेशे शस्य लोपे गुणे च कृते प्रथमे इति । पक्षे - प्रथमाः । तयशब्दो न प्रातिपदिकमित्याह - <w>तयः प्रत्यय इति ।<w> <<संख्याया अवयवे तयप्>>[[5.2.42]] इति विहितः इति शेषः । अत्र प्रत्ययग्रहणपरिभाषया तदन्ताः - तयबन्ता ग्राह्या इत्यर्थः । <w>द्वितये, द्वितया इति ।</w> द्वाववयवावस्येति विग्रहः । द्वितयशब्दात् जसि <<प्रथमचरमतयाल्पार्धकतिपयनेमाश्च>>[[1.1.33]] - इत्यनेन जसः स्थाने श्यादेशे अनुबन्धलोपे गुणे च <qt>द्वितये</qt> इति । पक्षे-द्वितयाः । <w>शेषं रामवदिति ।</w> तथाहि - नेमशब्दस्य जसि सर्वनामसंज्ञा गणे पठितत्वान्नित्या प्राप्ता तद्विकल्पोऽत्र विधीयते । नेमशब्दव्यतिरिक्तानां प्रथमादिशब्दानान्तु गणे पाठाभावादप्राप्तैव सर्वनामसंज्ञा जसि विकल्पेन विधीयते । अतो नेमशब्दव्यतिरिक्तानां प्रथमादिशब्दानां जसोऽन्यत्र न सर्वनामकार्यमित्याह - शेषं रामवदिति । <w>नेमे, नेमा इति ।</w> नेमशब्दात् जसि <<सर्वादीनि सर्वनामानि>>[[1.1.27]] इति प्राप्तां सर्वनामसंज्ञां विकल्पेन प्रवाध्य <<प्रथमचरमतयाल्पार्धकतिपयनेमाश्च>>[[1.1.33]] इति विकल्पेन जातायां तस्यां <<जसः शी>>[[7.1.17]] इति श्यादेशेऽनुबन्धलोपे गुणे च <qt>नेमे</qt> इति । पक्षे - नेमाः इति । <w>शेषं सर्ववदिति ।</w> नेमशब्दस्य सर्वादिगणे पठितत्वादिति भावः । <w>तीयत्येति ।</w> <<विभाषा जसि>>[[1.1.32]] इत्यधिकारे तीयान्तस्य ङे, ङसि, डस्, ङि इत्येतेषु ङित्सु परेषु सर्वनामसंज्ञावचनं कर्तव्यमित्यर्थः । <w>द्वितीयस्मै, द्वितीयायेति ।</w> द्वयोः पूरणो द्वितीयः । <<द्वेस्तीयः>>[[5.2.54]] इति पूरणे तीयप्रत्ययः। <w>इत्यादीति ।</w> द्वितीयस्मात्, द्वितीयात्, द्वितीयस्मिन् द्वितीये इत्यादिशब्दार्थः । <w>एवं तृतीय इति ।</w> ङित्सु उदाहार्यं इति शेषः । त्रयाणां पूरणमिति विग्रहः । <<त्रेः सम्प्रसारणम् च>>[[5.2.55]] इति पूरणेऽर्थे तीयप्रत्ययः । रेफस्य सम्प्रसारणम् - ऋकारः । <<सम्प्रसारणाच्च>>[[6.1.108]] इति पूर्वरूपम् । <w>निर्जर इति ।</w> जरायाः निष्क्रान्तो निर्जरः । <!निरादयः क्रान्ताद्यर्थे द्वितीयया!> इति समासः । <<गोस्त्रियोरुपसर्जनस्य>>[[1.2.48]] इति ह्रस्वत्वम् । निर्गता जरा यस्मादिति बहुव्रीहिर्वा । निर्जरशब्दस्य <<कृत्तद्धितसमासाश्च>>[[1.2.46]] इति समासत्वात्प्रातिपदिकसंज्ञायां प्रथमैकवचने सौ अनुबन्धलोपे सस्य रुत्वे रेफस्य विसर्गत्वे च रूपम् ।