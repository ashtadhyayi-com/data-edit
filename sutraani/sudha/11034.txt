<w>पूर्वपर इति ।</w> सर्वनामानि इति <<विभाषा जसि>>[[1.1.32]] इति चानुवर्तते । तदाह - <w>एतेषामिति ।</w> पूर्वादिसप्तानामितियावत् । <w>पूर्वे पूर्वा इति ।</w> पूर्वशब्दात्प्रथमाबहुवचने जसि समागते <<सर्वादीनि सर्वनामानि>>[[1.1.27]] इति सर्वनामसंज्ञा नित्या प्राप्ता ; तां प्रवाध्य <<पूर्वपरावरदक्षिणोत्तरापराधराणि व्यवस्थायामसंज्ञायाम्>>[[1.1.34]] इति सूत्रेण जसि विकल्पेन विधाय <<जसः शी>>[[7.1.17]] इति जसः स्थाने श्यादेशे शस्येत्संज्ञायां लोपे च <qt>पूर्व-ई</qt> इति जाते <<आद्गुणः>>[[6.1.87]] इत्यनेन पूर्वपरयोः स्थाने गुणे कृते <qt>पूवें</qt> इति रूपम् । सर्वनामसंज्ञाभावे तु पूर्वसवर्णदीर्घादेशे रुत्वे विसर्गे च <qt>पूर्वाः</qt> इति रूपम् । <w>असंज्ञायांकिमिति ।</w> <!संज्ञोपसर्जनीभूतास्तु न सर्वादयः!> इति वक्ष्यमाणतया संज्ञायां सर्वनामत्वस्याप्रसक्तेरिति प्रश्नः । <w>उत्तराः कुरव इति ।</w> कुरुशब्दो देशविशेषे नित्यं बहुवचनान्तः । सुमेरुमवधीकृत्य तत्रोत्तरशब्दो वर्तते इत्यस्तीह व्यवस्था, किन्तु संज्ञाशब्दत्वान्नास्य सर्वनामता । पूर्वादिशब्दानां तु दिक्षु अनादिस्संकेत इति न ते संज्ञाशब्दाः । कुरुषु तूत्तरशब्दस्याधुनिकस्सङ्केत इति भवत्ययं संज्ञाशब्द इति । <w>स्वाभिधेयेति ।</w> अपेक्ष्यत इत्यपेक्षः । स्वस्य - पूर्वादिशब्दस्य, अभिधेयम् - वाच्यम्, तेन अपेक्ष्यस्य- अपेक्ष्यमाणस्य अवधेर्नियमः, व्यवस्थाशब्देन विवक्षित इत्यर्थः । ततश्च नियमेनावधिसापेक्षार्थे वर्तमानानां पूर्वादिशब्दानां जसि सर्वनामसंज्ञाविकल्प इति फलति । <w>व्यवस्थायां किमिति ।</w> पूर्वादिशब्दानां नियमेनावधिसापेक्ष एवार्थे विद्यमानत्वादिति प्रश्नः । <w>दक्षिणा गायका इति ।</w> अत्र दक्षिणशब्दो नावध्यपेक्ष इति भावः ।