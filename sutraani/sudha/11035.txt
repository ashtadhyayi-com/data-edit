<w>स्वमज्ञातीति ।</w> अत्रापि सर्वनामानीति विभाषा जसीति चानुवर्तते । ज्ञातिश्च धनञ्च ज्ञातिधने तयोराख्या ज्ञातिधनाख्या, न ज्ञातिधनाख्या, अज्ञातिधनाख्या तस्याम् । स्वमित्यस्य शब्दस्वरूपापेक्षया क्लीबत्वम् । तदाह - <w>ज्ञातिधनान्येत्यादिना । स्वे स्वाः इति ।</w> स्वशदाज्जसि <<स्वमज्ञातिधनाख्यायाम्>>[[1.1.35]] इत्यनेन स्वशब्दस्य विकल्पेन सर्वनामसंज्ञायां <<जसः शी>>[[7.1.17]] इति श्यादेशेऽनुबन्धलोपे गुणे च <qt>स्वे</qt> इति । पक्षे पूर्वसवर्णदीर्घादेशे <qt>स्वाः</qt> इति । <w>आत्मीया आत्मान इति वेति ।</w> आत्मा, आत्मीयं, ज्ञातिः, धनञ्चेति स्वशब्दस्य चत्वारोऽर्थाः। 'स्वो ज्ञातावात्मनि स्वं त्रिष्वात्मीये स्वोऽस्त्रियां धने' इत्यमरः । 'स्वः स्यात् पुंस्यात्मनि ज्ञातौ, त्रिष्वात्मीये स्वोऽस्त्रियां धने' इति मेदिनीकोशः। तत्र ज्ञातिधनयोः पयदासात् आत्मनि, आत्मीये च सर्वनामत्वं जसि विकल्प्यत इति भावः । ज्ञातिधनपर्युदासस्य प्रयोजनमाह - <w>ज्ञातिधनवाचिनत्विति ।</w> ज्ञातिवाचिनः धनवाचिनश्च सर्वनामत्वपर्युदासात् जसि <qt>स्वाः</qt> इत्येव रूपमित्यर्थः ।