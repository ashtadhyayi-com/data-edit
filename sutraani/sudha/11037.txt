<w>स्वरादिनिपातमन्यमिति</w>| स्वर् आदिर्येषान्ते स्वरादयः, ते च ते निपाताश्चेति समाहारद्वन्द्वः । फलितमाह - <w>स्वरादय इति</w> । स्वरादीन् पठति - <w>स्वरित्यादिना</w> । स्वरादीनां चादीनां च पृथक्पाठस्तु <hl>निपाता आद्युदात्ताः</hl> इति स्वरभेदार्थः, चादीनामसत्ववाचिनामेवाऽव्ययत्वम्, स्वरादीनां तु सत्ववाचिनामसत्ववाचिनां च तदिति व्यवस्थार्थश्च। <w>स्वर्</w> - स्वर्गे पारत्रिकसुखविशेषे , परलोके च । <w>अन्तर्</w> - मध्ये । <w>प्रातर्</w> - प्रत्यूषे । <w>पुनर्</w> - अप्रथमे विशेषे च । <w>सनुतर्</w> - अन्तर्धाने। स्वराद्याः पञ्च रेफान्ताः । तेन स्वर्याति प्रातरत्रेत्यादौ <<हशि च>> इत्युत्वं न, तत्र <qt>रोः</qt> इत्युकारानुबन्धग्रहणात् । <w>उच्चैस्</w> - महति । <w>नीचैस्</w> - अल्पे । <w>शनैस्</w> - क्रियासामान्ये । <w>ऋधक्</w> - सत्ये । वियोगशैघ्र्यसामीप्यलाघवेष्वित्यन्ये। <w>ऋते</w> - वर्जने । <w>युगपत्</w> - एककाले । <w>आरात्</w> - दूरसमीपयोः । <w>पृथक्</w> - भिन्ने । <w>ह्यस्</w> - अतीतेऽह्नि। <w>श्वस्</w> - अनागतेऽह्नि । <w>दिवा</w> - दिवसे। <w>रात्रौ</w> - निशि । <w>सायम्</w> - निशामुखे । <w>चिरम्</w> - बहुकाले। <w>मनाक्, ईषत्</w> - इदं द्वयमल्पे । <w>जोषम्</w> - सुखे, मौने च । <w>तूष्णीम्</w> - मौने । <w>बहिस्, अवस्</w> - इदं द्वयं बाह्ये । <w>समया</w> - समीपे, मध्ये च । <w>निकषा</w> - अन्तिके । <w>स्वयम्</w> - आत्मनेत्यर्थे । <w>वृथा</w> - व्यर्थे। <w>नक्तम्</w> - रात्रौ । <w>नञ्</w> - निषेधे । <hl>तत्सादृश्यमभावश्च तदन्यत्वम् तदल्पता ।अप्राशस्त्यं विरोधश्च नञर्थाः षट् प्रकीर्तिताः</hl> इत्यन्ये । <w>हेतौ</w> - निमित्ते । <w>इद्धा</w> - प्राकाश्ये । <w>अद्धा</w> - स्फुटावधारणयोः । <w>सामि</w> - अर्द्धे , जुगुप्सिते च । <w>वत्</w> - तुल्ये । <w>सना, सनत्, सनात्</w> - एतत्त्रयं नित्ये । <w>उपधा</w> - भेदे । <w>तिरस्</w> - अन्तर्द्धौ, तिर्यगर्थे, पराभवे च । <w>अन्तरा</w> - मध्ये, विनार्थे च । <w>अन्तरेण</w> - वर्जने । <w>ज्योक् </w> - कालभूयस्त्वे , प्रश्ने, शीघ्रार्थे, सम्प्रति, इत्यर्थे च । <w>कम् </w> - वारिमूर्द्धानिन्दासुखेषु । <w>शम्</w> - सुखे। <w>सहसा</w> - आकस्मिकाविमर्शयोः । <w>विना</w> - वर्जने । <w>नाना</w> - अनेकविनार्थयोः । <w>स्वस्ति</w> - मङ्गले । <w>स्वधा</w> - पितृहविर्दाने । <w>अलम्</w> - भूषणपर्याप्तिशक्तिवारणनिषेधेषु । <w>वषट्, श्रौषट्, वौषट्</w> - एतत्त्रयं देवहविर्दाने। <w>अन्यत् </w> - अन्यार्थे। <w>अस्ति</w> - सत्तायाम् । <w>उपांशु </w> - अप्रकाशोच्चारणे, रहस्ये च । <w>क्षमा</w> - क्षान्तौ। <w>विहायसा</w> - आकाशे । <w>दोषा</w> - रात्रौ। <w>मृषा, मिथ्या</w> - इदं द्वयं वितथे। <w>मुधा</w> - व्यर्थे । <w>पुरा</w> - अविरते , चिरातीते भविष्यदासन्ने च । <w>मिथो, मिथस्</w> - इदं द्वयं रहसि , संहार्थे च । <w>प्रायस्</w> - बाहुल्ये । <w>मुहुस्</w> - पुनरर्थे । <w>प्रवाहुकम्</w> - समकाले, ऊर्ध्वार्थे च । <w>प्रवाहिका</w> - इति पाठान्तरम् । <w>आर्यहलम्</w> - बलात्कारे । <w>अभीक्ष्णम्</w> - पौनःपुन्ये। <w>साकं,सार्धम्</w> - इदं द्वयं सहार्थे । <w>नमस्</w> - नतौ । <w>हिरुक्</w> - वर्जने । <w>धिक्</w> - निन्दाभर्त्सनयोः । <w>अथ</w> - आरम्भप्रश्नकार्त्स्न्याधिकारप्रतिज्ञासमुच्चयेषु । <w>अम्</w> - शैघ्र्ये च, अल्पे च । <w>आम्</w> - अङ्गीकारे । <w>प्रताम् </w> - ग्लानौ। <w>प्रशान्</w> - समानार्थे । <w>मा, माङ्</w> - एतौ निषेधे । <w>आकृतिगणोऽयमिति</w>। ततश्च अन्येऽप्येवं जातीयकाः । <w>कामम्</w> - स्वाच्छन्द्ये । <w>प्रकामम्</w> - अतिशये । <w>भूयस्</w> - पुनरर्थे, इत्यादयो ज्ञेयाः । अथ चादीनाह - <w>च, वा ह अह एव इत्यादिना</w>। <w>च</w> - समुच्चयान्वाचयेतरेतरयोगसमाहारेषु । <w>वा</w> - विकल्पादिषु । वास्याद्विकल्पोपमयोरिवार्थेऽपि समुच्चये । <w>ह</w> - प्रसिद्धौ । <w>अह</w> - अद्भुते , खेदे च । <w>एव</w> - अवधारणे , अनवकॢप्तौ च। <w>एवम्</w> - उक्तपरामर्षे । <w>नूनम्</w> - निश्चये , तर्के च । <w>शश्वत्</w> - पौनःपुन्ये, नित्ये , सहार्थे च । <w>युगपत्</w> - एककाले । <w>भूयस्</w> - पुनरर्थे , आधिक्ये च । <w>कूपत्</w> - प्रश्ने प्रशंसायां च । <w>कुवित्</w> - भूर्यर्थे प्रशंसायां च । <w>नेत्</w> - शङ्कायाम् प्रतिषेधविचारसमुच्चयेषु च । <w>चेत्</w> - यद्यर्थे । <w>चण्</w> - अयं चेदर्थे णित् , समुच्चयादिष्वननुबन्धकः । स्वरे भेदः फलम् । <w>कच्चित्</w> - इष्टप्रश्ने । <w>यत्र</w> - अनवकॢप्त्यमर्षगर्हाश्चर्येषु । <w>नह</w> - प्रत्यारम्भे । <w>हन्त</w> - हर्षे , विषादेऽनुकम्पायां स्ववाक्यारम्भे च । <w>माकिः ,माकिम्, नकिः</w> - इदं त्रयं वर्जने । <w>माङ् - नञौ</w> - स्वरादिषूक्तौ। <w>यावत्- तावत्</w> - इदं द्वयम् साकल्यावधिमानावधारणेषु । <w>त्वै</w> - विशेषवितर्कयोः । (<w>न्वै</w> - इति पाठान्तरम्) । <w>द्वै</w> - वितर्के । <w>रै</w> - दाने , अनादरे च । <w>श्रौषट्, वोषट्, स्वाहा</w> - इदं त्रयं देवहविर्दाने । <w>स्वधा </w> - पितृदाने । <w>वषट् तुम्</w> - तुङ्कारे । <w>तथाहि </w> - निदर्शने । <w>खलु</w> - निषेदवाक्यालङ्कारनिश्चयेषु । <w>किल</w> - इवार्थे , वार्तायाम्, अलीके च । <w>अथ</w> - अयं मङ्गलानन्तरारम्भप्रश्नकार्त्स्न्याधिकारप्रतिज्ञासमुच्चयेषु । <w>सुष्ट</w> - स्वरभेदार्थः पुनः पाठः । <w>स्म</w> - अतीते पादपूरणे च । <w>आदह</w> - उपक्रमाहिंसाकुत्सनेषु । <w>उपसर्गविभक्तिस्वरेति</w> - चादिगणसूत्रमेतत् । उपसर्गप्रतिरूपकाः , विभक्त्यन्तप्रतिरूपकाः अच्प्रतिरूपकाश्च , चादिगणे पाठ्याः इत्यर्थः । <w>अवदत्तम् </w> - अत्र अवेत्युपसर्गरूपकं, नतूपसर्गः । तेन <<अच् उपसर्गात्तः>> इति तु न । तस्मिन् सति <qt>अवत्तम्</qt> स्यान्न तु <qt>अवदत्तम्</qt> इति भावः । <w>अहयुः</w> - अहमिति सुबन्तप्रतिरूपकम् अहङ्कारे। <w>अस्तिक्षीरा</w> । अस्ति क्षीरं यस्याः इति बहुव्रीहिः । अत्र अस्तीति तिङ्गन्तप्रतिरूपकमव्ययं न तु तिङ्गन्तम् । स्वरप्रतिरूपकानुदाहरति - <w>अ इत्यादीना</w> । <w>अ</w> - सम्बोधने । <w>आ</w> - वाक्यस्मरणयोः । <w>इ</w> - सम्बोधनजुगुप्साविस्मयेषु । <w>ई,उ,ऊ,ए,ऐ,ओ,औ</w> - इति सप्तकं सम्बोधने । <w>पशु</w> - सम्यगर्थे । <w>शुकम्</w> - शैघ्र्ये। <w>यथाकथाच </w> - सङ्घातोऽयमनादरे । <w>पाट्, प्याट्, अङ्ग, है, हे, भोः, अये </w> - एते सप्त सम्बोधने । <w>द्य </w> - हिंसाप्रातिलोम्यपादपूरणेषु । <w>विषु</w> - नानार्थे । <w>एकपदे </w> - अकस्मादित्यर्थे । <w>युत् </w> - कुत्सायाम् । <w>आतः </w> - इतोऽर्थे । <w>चादिरप्याकृतिगण इति</w> । तेनाऽन्येपि - <w>यत्,तत्</w> - द्वयं हेतौ । <w>आहोस्वित् </w> - विकल्पे । <w>सम् </w> - सर्वतो भावे । इत्यादयो बोध्याः । <w>तसिलादय इति</w> । <<पञ्चम्यास्तसिल्>> इत्यारभ्य <<द्वित्र्योश्च धमुञ्>> इत्यन्ताः । <w>शस्प्रभृतय इति</w>। <<बह्वल्पार्थात्>> इत्यारभ्य <<अव्यक्तानुकरणात्>> इति डाजन्ता इत्यर्थः । <w>अम्, आमिति</w> । <<अमु च च्छन्दसि>> इत्यम् , <<किमेत्तिङव्यय>> इत्यां च गृह्यते । <w>कृत्वोऽर्था इति </w> । <<संख्यायाः क्रियाभ्यावृत्तिगणेनकृत्वसुच्>>, <<द्वित्रिचतुर्भ्यस्सुच्>>, <<विभाषा बहोर्धा>> इति त्रय इत्यर्थः । <w>तसिवती इति</w> । <<तेनैकदिक्>>, <<तसिश्च>> इति तसिः, <<तेन तुल्यम्>> इति वतिश्च गृह्यते । <w>नानाञाविति</w> । <<विनाञ्भ्यां नानाञौ न सह>> इति विहितौ नानाञौ ।