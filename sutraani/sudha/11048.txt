एच इगिति । आदिश्यत इत्यादेशः, ह्रस्वश्वासावादेशश्च ह्रस्वादेशः, निर्धारणे सप्तमी । जातावेकवचनमतो व्याचष्टे -आदिश्यमानेष्वित्यादिना । एचां पूर्वभागोऽकारसदृशः, उत्तरस्तु इवर्णोवर्णसदृशस्तत्रोभयान्तरतमस्य ह्रस्वस्याभावात्पर्यायेण अकारः स्यादिकारोकारौ च स्याताम्, तथा च मा कदाप्यकारो भूदिति नियमार्थेयं परिभाषेत्यभिप्रेत्याह - इगेवेति । प्रद्यु । प्रकृष्टा द्यौः यस्येति बहुव्रीहौ प्रद्योशब्दस्य <<ह्रस्वो नपुंसके प्रातिपदिकस्य>>[[1.2.47]] इति ह्रस्वे <<एच इग्घ्रस्वादेशे' इति एज् रूपस्यौकारस्योकारे कृते प्रद्य् + सु इति स्थिते <<स्वमोर्नपुंसकात्>>[[7.1.23]] इति सोर्लोपे 'प्रद्यु' इति रूपम् । प्रद्युनेत्यादि । प्रद्युशब्दस्तु उदन्तो नपुंसके । तथाच पुंसि प्रद्योशब्दस्य भाषितपुंस्कत्वेऽपि नपुंसके प्रद्यशब्दस्य तदपेक्षया भिन्नत्वेन भाषितपुंस्कत्वाभावान्न पुंवत्वमिति बोध्यम् । शेषं मधुवत् । प्ररि । प्रकृष्टः राः धनं यस्य इति बहुव्रीहौ प्ररैशब्दः । तस्य नपुंसकह्रस्वत्वेन इकारः । सुटि हलादौ विभक्तौ च वारिवत् । सोर्लुप्तत्वात् <<रायो हलि>>[[7.2.85]] इत्यात्वं न । हलादौ तु <ऽएकदेशविकृतमनन्यवत्ऽ> इति यथा छिन्नपुच्छे शुनि नाश्वो न गर्दभः इति तथैव प्ररैशब्दस्य इग् रूपेण विकृतत्वेऽपि <<रायो हलि>>[[7.2.85]] इत्याकारादेशे विहिते - प्रराभ्याम्, प्रराभिरित्यादि । सुनु । सु-शोभना, नौर्यस्येति विग्रहे बहुव्रीहौ <<ह्रस्वो नपुंसके प्रातिपदिकस्य>>[[1.2.47]] इति औकारस्य <<एच इग्घ्रस्वादेशे>>[[1.1.48]] इति परिभाषया उकारे विहिते सुनु + सु इति स्थिते <<स्वमोर्नपुंसकात्>>[[7.1.23]] इति सोर्लोपे 'सुनु' इति रूपम् । शेषं मधुवत् ॥ इत्यजन्तनपुंसकलिङ्गप्रकरणम् ।