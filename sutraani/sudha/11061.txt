<w>प्रत्ययस्य लुगिति ।</w> <<अदर्शनं लोपः>>[[1.1.60]] इत्यतोऽदर्शनमित्यनुवर्तते । प्रत्ययस्यादर्शनं लुकश्लुलुप्संज्ञकं स्यादित्यर्थः प्रतीयते । अत्रानुवृत्तस्यादर्शनस्यानेकसंज्ञाकरणसामर्थ्यात्तन्त्राद्याश्रित्य तद्भावितसंज्ञा इह विज्ञायते । तेन संज्ञासङ्करोऽत्र न भवति, तदेतदाह – <w>लुक् श्लुलुप् शब्दैरित्यादिना ।</w> सति तु संज्ञासङ्करे हन्तीत्यत्र शब्लुकि <<श्लौ>>[[6.1.10]] इति द्वित्वं स्यात् । जुहोतीत्यत्र श्लौ सति <<उतो वृद्धिर्लुकि हलि>>[[7.3.89]] इति वृद्धिः स्यादिति भावः ।