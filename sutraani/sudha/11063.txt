<w>न लुमताङ्गस्येति ।</w> प्रत्ययलोपे प्रत्ययलक्षणमित्यनुवर्तते । लुइत्येकदेशोऽस्यास्तीति लुमान् । लुक्शब्दः, श्लुशब्दः,लुप् शब्दश्च । तेन शब्देन प्रत्ययलोपे विहिते प्रत्ययनिमित्तकमङ्गकार्यं न स्यादित्यर्थः । <w>कति ।</w> कतिशब्दस्य बहुत्वविशिष्टवाचकत्वात् प्रथमाबहुवचने जसि कृते <<बहुगणवतुडति संख्या>>[[1.1.23]] इत्यनेन डत्यन्तत्वात् कतिशब्दस्य संख्यासंज्ञायां सत्याम् <<डति च>>[[1.1.25]] इति षट्संज्ञा जाता । <qt>कति जस्</qt> इत्यवस्थायां <<षड्भ्यो लुक्>>[[7.1.22]] इति जसो लुकि सति <<प्रत्ययलोपे प्रत्ययलक्षणम्>>[[1.1.62]] इत्यनेन प्रत्ययलक्षणं मत्वा <<जसि च>>[[7.3.109]] इति कतिशब्दस्येकारस्य गुणे प्राप्ते <<न लुमताङ्गस्य>>[[1.1.63]] इत्यनेन अङ्गकार्यस्य गुणस्य निषेधे विहिते सति <qt>कति</qt> इति रूपम् । <w>कति ।</w> कतिशब्दात् द्वितीयाबहुवचने शसि कृते संख्यासंज्ञां विधाय षट्संज्ञा कृताऽनन्तरम् <<षड्भ्यो लुक्>>[[7.1.22]] इति लुकि सति । <qt>कति</qt> इति रूपम् । <w>त्रिष्विति ।</w> पुस्त्रीनपुंसकेष्वित्यर्थः । <w>सरूपा इति ।</w> समानानि रूपाणि येषामित्यर्थः । <w>त्रयः ।</w> त्रिशब्दस्य बहुत्ववाचकत्वात् प्रथमाबहुवचने जसि कृते <<चुटू>>[[1.3.7]] इति जसो जकारस्येत्संज्ञायां लोपे च 'त्रि - अस्' इति स्थिते <<जसि च>>[[7.3.109]] इति गुणे <<एचोऽयवायावः>>[[6.1.78]] इत्ययादेशे रुत्वे विसर्गे च <qt>त्रयः</qt> इति रूपम् । <w>त्रीन् ।</w> त्रिशब्दात् शसि शसःशकारस्येत्संज्ञायां लोपे च <<प्रथमयोः पूर्वसवर्णः>>[[6.1.102]] इति पूर्वपरयोः स्थाने पूर्वसवर्णदीर्घादेशे कृते <<तस्माच्छसो नः पुंसि>>[[6.1.103]] इति सकारस्य नकारादेशे कृते <qt>त्रीन्</qt> इति रूपम् ।