<w>इको झलिति</w> । <w>इगन्तादिति ।</w> सना आक्षिप्तधातुविशेषणत्वात्तदन्तविधिरिति भावः । <w>सन् किदिति ।</w> <<रुदविदमुषग्रहिस्वपिप्रच्छः सँश्च>> [[1.2.8]] इत्यतः सन् इति, <<असंयोगाल्लिट् कित्>> [[1.2.5]] इत्यतश्च किद् इत्यनुवर्तत इति भावः । इत्वं स्मारयति - <w>ॠत इद्धातोरिति</w> । <w>चिकीर्षतीति</w> । कृधातोः <<धातोः कर्मणः>> [[3.1.7]] इत्यादिना सनि अनुबन्धलोपो आर्धधातुकत्वे <<आर्धधातुकस्येड् वलादेः>> [[7.2.35]] इति इडागमे प्राप्ते <<एकाच उपदेशेऽनुदात्तात्>> [[7.2.10]] इतीण्निषेधे <<अज्झनगमां सनि>> [[6.4.16]] इति दीर्घे <<इको झल्>> [[1.2.9]] इति कित्वाद् गुणाभावे <<ॠत इद्धातोः>> [[7.1.100]] इति इत्वे रपरे <qt>किर् स</qt> इति भूते द्वित्वेऽभ्यासकार्ये <<हलि च>> [[8.2.77]] इति दीर्घे षत्वे च कृते <qt>चिकीर्ष</qt> इति जाते <<सनाद्यन्ता धातवः>> [[3.1.32]] इति धातुसंज्ञायां लटि तिपि शपि अनुबन्धलोपो <<अतो गुणे>> [[6.1.97]] इति पररूपे च कृते <qt>चिकीर्षति</qt> इति सिद्धम् ।