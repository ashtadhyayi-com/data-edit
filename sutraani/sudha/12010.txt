हलन्ताच्चेति । <<इको झल्>>[[1.2.9]] इति पूर्वसूत्रमनुवर्तते <<रुदविदमुषग्रहिस्वपिप्रच्छः सँश्च>>[[1.2.8]] इत्यतः सन्निति, <<असंयोगाल्लिट् कित्>>[[1.2.5]] इत्यतः किदिति च । हलिति लुप्तपञ्चमीकं पदम् । अन्तःशब्दः समीपवाची । तदाह - इक्समीपादित्यादि । निविविक्षते । निपूर्वाद्विश् धातोः सनि <<हलन्ताच्च>>[[1.2.10]] इति सनः कित्वाद्गुणाभावे द्वित्वे, अभ्यासत्वे, अभ्यासकार्ये, <<व्रश्चभ्रस्जसृजमृजयजराजभ्राजच्छशां षः>>[[8.2.36]] इति शस्य षत्वे, षस्य कत्वे, सस्य षत्वे, <<सनाद्यन्ता धातवः>>[[3.1.32]] इति धातुत्वाल्लटि, लटः स्थाने <<पूर्ववत् सनः>>[[1.3.62]] इत्थात्मनेपदत्वात् ते, शपि, अनुबन्धलोपे, <<अतो गुणे>>[[6.1.97]] इति पररूपत्वे, टेरेत्वे च तत्सिद्भिः।