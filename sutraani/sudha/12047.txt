ह्रस्वो नपुंसके । इह ह्रस्वश्रुत्योपस्थितेन अच इत्यनेन प्रातिपदिकविशेषणात्तदन्तविधिरित्याह - अजन्तस्यति । श्रीपमिति । 'श्रीपा सु' अत्र <<ह्रस्वो नपुंसके प्रातिपदिकस्य>>[[1.2.47]] इति ह्रस्वत्वे <<अतोऽम्>>[[7.1.24]] इति सोरमि <<अमि पूर्वः>>[[6.1.107]] इति पूर्वरूपैकादेशे 'श्रीपम्' इति रूपम् । ज्ञानवदिति । ह्रस्वविधानात् दीर्घान्तत्वप्रयुक्तो न कश्चिद्विशेष इति भावः । जश्शसोः शिकृते श्रीपाणीति रूपम् । श्रीपेण, श्रीपाय, श्रीपात्, इत्यादि । द्वे । 'द्वि औ' अत्र <<त्यदादीनामः>>[[7.2.102]] इत्यकारान्तादेशे <<नपुंसकाच्च>>[[7.1.19]] इति 'औ' इत्यस्य स्थाने श्यादेशे शकारस्येत्संज्ञायां लोपे च कृते <<आद्गुणः>>[[6.1.87]] इति गुणे कृते 'द्वे' इति रूपम् । त्रीणीति । त्रिशब्दात् जसि कृते <<जश्शसोः शिः>>[[7.1.20]] इति जसः स्थाने श्यादेशे कृते <<शि सर्वनामस्थानम्>>[[1.1.42]] इति सर्वनामस्थानसंज्ञायां शकारस्येत्संज्ञायां लोपे च कृते <<नपुंसकस्य झलचः>>[[7.1.72]] इति नुमागमे मित्त्वादन्त्यादचः परे जाते उमोर्लोपे 'त्रिन् इ' इति जाते <<सर्वनामस्थाने चासम्बुद्धौ>>[[6.4.8]] इति नान्तोपघायाः दीर्घे कृते <<अट्कुप्वाङ्नुम्व्यवायेऽपि>>[[8.4.2]] इति णत्वे 'त्रीणि' इति रूपम् ।