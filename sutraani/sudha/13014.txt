कर्तरि कर्मेति । कर्मव्यतिहार इत्यत्र कर्मशब्दः क्रियापरः, व्यतिहारशब्दो विनिमयपर इत्युक्तं भवति । व्यतिलुनीते । वि अति इति उपसर्गद्वयपूर्वकलूञधातोः <<वर्तमाने लट्>>[[3.2.123]] इति लटि, अनुबन्धलोपे, लटो लः स्थाने <<कर्तरि कर्मव्यतिहारे>>[[1.3.14]] इति कर्मव्यतिहारे द्योत्ये कर्तरि आत्मनेपदे प्राप्ते, तत्र प्रथमपुरुषैकवचनविवक्षायां ते कृते, <<क्र्यादिभ्यः श्ना>>[[3.1.81]] इति श्नाप्रत्यये अनुबन्धलोपे, उभयत्र सार्वधातुकसंज्ञायां <<प्वादीनां ह्रस्वः>>[[7.3.80]] इति लुञो ह्रस्वत्वे, <<ई हल्यघोः>>[[6.4.113]] इति श्नाआकारस्य ईत्वे, <<टित आत्मनेपदानां टेरे>>[[3.4.79]] इति टेरेत्वे 'वि अति' इत्यत्र यणि च कृते 'व्यतिलुनीते' इति रूपम् । अन्यस्येति । शूद्रादियोग्यं सस्यादिलवनं ब्राह्मणः करोतीत्यर्थः ।