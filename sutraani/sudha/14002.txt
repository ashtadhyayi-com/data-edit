<w>विप्रतिषेध इति ।</w> विप्रतिपूर्वात् सेधतेर्घञि उपसर्गवशात् परस्मपरविरोधे विप्रतिषेधशब्दः । विरोधश्च तुल्यबलयोरेव लोकसिद्धस्तदाह <qt>तुल्यबलेति ।</qt> द्वयोः शास्त्रयोः क्वचिल्लब्धावकाशयोरेकत्र लक्ष्ये युगपत्सम्भवस्तुल्यबलविरोधः । कार्यस्य परत्वं परशास्त्रविहितत्वम् । <w> मनोरथ इति ।</w> <qt>मनस् रथः</qt> इति स्थिते <<ससजुषो रुः>> [[8.2.66]] इति पदान्तस्य सस्य रुत्वे <<हशि च>> [[6.1.114]]  इति रोरुत्वे प्राप्ते <<रो रि>> [[8.3.14]] इति रेफस्य लोपे च प्राप्ते, तर्हि प्राक् केन भाव्यमिति शङ्कायाम् <<विप्रतिषेधे परं कार्यम्>> [[1.4.2]] इति सूत्रेण परं कर्तव्यम् । तत्र <<हशि च>> [[6.1.114]] इति सूत्रं षष्ठाध्यायस्थम्, <<रो रि>> [[8.3.14]] इति चाष्टमाध्यायस्थम् इति <<हशि च>> [[6.1.114]] इत्यपेक्षया <<रो रि>> [[8.3.14]] इत्यस्य परत्वम्, इति <<रो रि>> [[8.3.14]] इत्यनेन रेफस्य लोपे प्राप्ते; तत्र <<पूर्वत्रासिद्धम्>> [[8.2.1]] इत्यधिकारसूत्रेण सपादसप्ताध्यायीसूत्रदृष्ट्या त्रैपादिकस्य <<रो रि>> [[8.3.14]] इत्यस्यासिद्धत्वप्रतिपादनात् न <<रो रि>> [[8.3.14]] इत्यनेन रेफस्य लोपः, किन्तु <<हशि च>> [[6.1.114]] इत्यनेन रोरुत्वे <qt>मन उ रथः</qt> इति जाते, तत्र <<आद्गुणः>> [[6.1.87]] इत्यनेन पूर्वपरयोः स्थाने ओकाररूपे गुणे कृते <qt>मनोरथः</qt> इति सिद्ध्यति ॥