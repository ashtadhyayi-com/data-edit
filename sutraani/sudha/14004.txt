<w>नेयङुवङस्थानाविति ।</w> <<यू स्त्र्याख्यौ नदी>>[[1.4.3]] इत्यतो यू नदीत्यनुवर्तते । स्थानशब्दो भावे ल्युडन्तः । इयङुवङोः स्थानं स्थितिर्ययोरिति बहुव्रीहिः । इयङुवङ्योग्याविति यावत् । तदाह - <w>इयङुवङोरित्यादिना । हे श्रीरिति ।</w> श्रीशब्दात्सम्बोधने सावागते <<नेयङुवङ्स्थानावस्त्री>>[[1.4.4]] इति नदीत्वाभावे <<अम्बाऽर्थनद्योर्ह्रस्वः>>[[7.3.107]] इति ह्रस्वाभावे सस्य रुत्वे रस्य विसर्गत्वे च 'हे श्रीः' इति रूपम् । <w>श्रियै श्रिये इति ।</w> 'श्री+ङे' इत्यत्र <<यू स्त्र्याख्यौ नदी>>[[1.4.3]] इति नदीसंज्ञायां प्राप्तायां <<नेयङुवङ्स्थानावस्त्री>>[[1.4.4]] इति निषेधे <<ङिति ह्रस्वश्च>>[[1.4.6]] इति ङिति विकल्पेन नदीसंज्ञायां कृतायाम् <<आण्नद्याः>>[[7.3.112]] इत्याटि <<आटश्च>>[[6.1.90]] इति पूर्वपरयोः स्थाने वृद्धौ कृतायाम् <<अचि श्नुधातुभ्रुवां य्वोरियङुवङौ>>[[6.4.77]] इतीयङि मिलित्वा 'श्रियै' इति । पक्षे - <<ङिति ह्रस्वश्च>>[[1.4.6]] इति नदीसज्ञाभावे इयङि 'श्रिये' इति रूपम् । <w>श्रियाः, श्रियः</w> इति । श्रीशब्दात् ङसिङसोः परयोः सतोः नदीसंज्ञायाम् आटि वृद्धौ इयङि च कृते 'श्रियाः' इति । नदीसंज्ञाभावे इयङेव 'श्रियः' इति ।