<w>पतिः समास इति ।</w> <<शेषो घ्यसखि>>[[1.4.7]] इत्यतो घीत्यनुवर्तते । <w>पत्या ।</w> पतिशब्दात् टासमागते <<चुटू>>[[1.3.7]] इति टकारस्येत्संज्ञायां <<तस्य लोपः>>[[1.3.9]] इति लोपे <<इको यणचि>>[[6.1.77]] इति यणि <qt>पत्या</qt> इति रूपम् । भ्यामि - पतिभ्याम्, भिसि - पतिभिः । <w>पत्ये ।</w> पतिशब्दाच्चतुर्थ्येकवचनविवक्षायां ङेविभक्तौ समागतायां ङकारस्येत्संज्ञायां लोपे च <qt>पति-ए</qt> इति जाते <<इको यणचि>>[[6.1.77]] इति यणि <qt>पत्ये</qt> इति रूपम् । द्विवचनबहुवचने - पतिभ्यां,पतिभ्यः इति । <w>पत्युः ।</w> पतिशब्दात्पञ्चम्येकवचनविवक्षायां ङसौ कृतेऽनुबन्धलोपे <qt>पति-अस्</qt> इति स्थिते <<इको यणचि>>[[6.1.77]] इति यणि <<ख्यत्यात् परस्य>>[[6.1.112]] इति ङसोऽकारस्योत्वे <qt>पत्युः</qt> इति रूपम् । पञ्चमीद्विवचनबहुवचने – पतिभ्याम्, पतिभ्यः । <w>पत्युः ।</w> पतिशब्दात्षष्ठ्येकवचनविवक्षायाम् ङसि कृते ङकारस्येत्संज्ञायां लोपे च <<इको यणचि>>[[6.1.77]] इति यणि <<ख्यत्यात् परस्य>>[[6.1.112]] इत्युत्वे रुत्वविसर्गो <qt>पत्युः</qt> इति । ओसि - पत्योः, आमि -पतीनाम् । <w>पत्यौ ।</w> पतिशब्दात्सप्तम्येकवचनविवक्षायां ङौ कृते <<औत्>>[[7.3.118]] इति ङरौत्वे यणि <qt>पत्यौ</qt> इति । द्विवचनबहुवचने -पत्योः, पतिषु, इति । <w>समासे तु भूपतये इति ।</w> पतिशब्दस्य समासे घिसंज्ञात्वात् - भूपतिना, भूपतये, भूपतेः २, भूपती, इत्यादि रूपाणि । <w>कति शब्द इति ।</w> <<किमः संख्यापरिमाणे डति च>>[[5.2.41]] इत्यनेन किंशब्दात् बहुत्वसंख्यावच्छिन्नसंख्येयविषयप्रश्न एव ढतिरित्याकरे स्पष्टम् ।