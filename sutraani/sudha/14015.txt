<w>नः क्ये इति ।</w> नकारादकार उच्चारणार्थः। <<सुप्तिङन्तम्>> [[1.4.14]] इत्यतः सुबन्तं पदमित्यनुवर्तते । सुबन्तं नकारेण विशेष्यते । तदन्तविधिः । नकारान्तं सुबन्तं पदसंज्ञं स्यादिति लभ्यते । सुबन्तत्वादेव पदत्वे सिद्धे नियमार्थमिदम् । क्यग्रहणेन क्यच्क्यङोर्ग्रहणम् । न तु क्यषः, <<लोहितादिडाज्भ्यः क्यष्>> [[3.1.13]] इति हलन्तात्क्यषोऽभावात् । तदाह - <w>स्यचि क्यङि चेत्यादिना</w>। <qt>राजीयति </qt>। आत्मानं राजानमिच्छति इत्यर्थे <<सुप आत्मनः क्यच्>> [[3.1.8]] इति <qt>राजन् अम्</qt> इति सुबन्तात् क्यचि, <<सनाद्यन्ता धातवः>> [[3.1.32]] इति धातुसंज्ञायां <<सुपो धातुप्रातिपदिकयोः>> [[2.4.71]] इति अमो लुकि, कचयोरित्संज्ञायां लोपे च जाते <<नः क्ये>> [[1.4.15]] इति नियमेन अत्र पदत्त्वात् <<न लोपः प्रातिपदिकान्तस्य>> [[8.2.7]] इति नलोपे <qt>राज य</qt> इति भूते <<क्यचि च>> [[7.4.33]] इति जकारोत्तरवर्तिन अकारस्य ईत्वे <qt>राजीय</qt> इति सम्पन्ने धातुत्वाल्लटस्तिपि, शपि, अनुबन्धलोपे, <<अतो गुणे>> [[6.1.97]] इति पररूपत्वे <qt>राजीयति</qt> इति रूपम् । <qt>राजीयाञ्चकार</qt> । <qt>राजीयिता</qt> । <qt>राजीयिष्यति</qt> । <qt>राजीयतु</qt> । <qt>अराजीयत्</qt> । <qt>राजीयेत्</qt> । <qt>राजीय्यात्</qt> । <qt>अराजीयीत्</qt> । <qt>अराजीयिष्यत्</qt> । इति लिट्प्रभृति प्रतिलकारमेकमेकं रूपं बोध्यम् । <w>नान्तमेवेति किमिति ।</w> अन्तर्वर्तिनीं विभक्तिमादायैव पदत्वात् नलोपे सिद्धे <<नः क्ये>> [[1.4.15]] इति सूत्रस्य <ऽसिद्धे सति आरभ्यमाणो विधिर्नियमाय भवतिऽ> इति नियामकत्वात् नान्तस्यैव पदत्वम्, अन्यत्र पदत्वाभावः । तेन आत्मनो वाचमिच्छतीत्यर्थे <<सुप आत्मनः क्यच्>> [[3.1.8]] इति क्यचि, अनुबन्धलोपे <qt>वाच्यति</qt> इत्यत्र अन्तर्वर्तिनीं विभक्तिमादाय पदत्वाभावात् <<चोः कुः>> [[8.2.30]] इति कुत्वाभावः । <<वचिस्वपि>> [[6.1.15]] इति सम्प्रसारणन्तु न, <ऽधातोः कार्यमुच्यमानं धातुविहितप्रत्यये एवऽ> इति नियमात् । <qt>गीयति</qt>, <qt>पूर्यति</qt> ।</w> आत्मनो गिरमिच्छति, आत्मनः पुरमिच्छति इत्यत्र च <<सुप आत्मनः क्यच्>> [[3.1.8]] इति क्यचि, <<सनाद्यन्ता धातवः>> [[3.1.32]] इति धातुसंज्ञायां <<सुपो धातुप्रातिपदिकयोः>> [[2.4.71]] इति अमो लुकि, <qt>गिर् य</qt>, <qt>पुर् य</qt> इति जाते, <<हलि च>> [[8.2.77] इति उपधाया इको दीर्घत्वे <qt>गीर्य</qt>, <qt>पूर्य</qt> इति जाते धातुत्वालटस्तिपि, शपि, अनुबन्धलोपे, <<अतो गुणे>> [[6.1.97]] इति पररूपत्वे <qt>गीर्यति</qt> <qt>पूर्यति</qt> इति रूपे स्तः । <w>दिव्यति ।</w> दिवमिच्छति इत्यर्थे <qt>दिव् अम्</qt> इति सुबन्तात् <<सुप आत्मनः क्यच>> [3.1.8]] इति क्यचि, <<सनाद्यन्ता धातवः>> [[3.1.32]] इति धातुत्वात् <<सुपो धातुप्रातिपदिकयोः>> [[2.4.71]] इति अमो लुकि, कचयोर्लोपे <qt>दिव्य</qt> इति भूते, तस्माल्लटस्तिपि, शपि, अनुबन्धलोपे, <<अतो गुणे>> [[6.1.97]] इति पररूपे च कृते तत्सिद्धिः । अत्र <<हलि च>> [[8.2.77]] इति दीर्घो न, धातुत्वाभावात् । दिव्शब्दोऽव्युत्पन्नं प्रातिपदिकमिति भावः ।