<w>विभक्तिश्चेति ।</w> <<सुपः>>[[1.4.103]] इति पूर्वसूत्रात् सुप, <<तिङस्त्रीणि त्रीणि प्रथममध्यमोत्तमाः>>[[1.4.101]] इति सूत्रात् तिङ् इति चानुवर्तते; एकदेशे स्वरितत्वप्रतिज्ञानबलात् । तदाह - <w>सुपतिङाविति । रामा इति ।</w> रामशब्दात् बहुवचनविवक्षायां प्रथमावहुवचने जसि कृते 'राम राम राम जस्' इति जाते तत्र <<सरूपाणामेकशेष एकविभक्तौ>>[[1.2.64]] इति एकरामशब्देऽवशिष्टे <qt>राम जस्</qt> अत्र <<चुटू>>[[1.3.7]] इत्यनेन प्रत्ययस्यादिभूतस्य चवर्गान्तःपातिनो जकारस्येत्संज्ञायाम् <<तस्य लोपः>>[[1.3.9]] इत्यनेन लोपे <qt>राम अस्</qt> इति दशायाम् अकारोत्तरवर्तिसकारस्य <<हलन्त्यम्>>[[1.3.3]] इत्यनेनेत्संज्ञा प्राप्ता, सा <<विभक्तिश्च>>[[1.4.104]] इति विभक्तिसंज्ञायां <<न विभक्तौ तुस्माः>>[[1.3.4]] इत्यनेन निषिद्धा । अथ च <<प्रथमयोः पूर्वसवर्णः>>[[6.1.102]] इति पूर्वपरयोः पूर्वसवर्णदीर्घादेशे कृते <qt>रामास्</qt> इति भूते <<ससजुषो रुः>>[[8.2.66]] इति सस्य रुत्वे अनुबन्धलोपे <<खरवसानयोर्विसर्जनीयः>>[[8.3.15]] इति रेफस्य विसर्गे <qt>रामाः</qt> इति रूपम् ।