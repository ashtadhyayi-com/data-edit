<w>विरामोऽवसानमिति ।</w> विरम्यते अस्मिन्निति विरामः सामीपिकेऽधिकरणे घञ् । विरमणम्-क्रियाया अभावः । स च शब्दशास्त्रप्रस्तावात् वर्णानामुच्चारणाभावात्मक इति लभ्यते । तदेतदाह - <w>वर्णानामभाव इत्यादिना । राम इति ।</w> रमन्तेयोगिनोऽनन्ते सत्यानन्दे चिदात्मनि । इति रामपदेनासौ परं ब्रह्माभिधीयते ॥ इति श्रुतिः । अत्रैव यदि यौगिको रामशब्द आश्रीयते तदा <<कृत्तद्धितसमासाश्च>>[[1.2.46]] इत्यनेन प्रातिपदिकसंज्ञा । यदि च रूढो दशरथात्मजो रामशब्दस्तदा <<अर्थवदधातुरप्रत्ययः प्रातिपदिकम्>>[[1.2.45]] इत्यनेन प्रातिपदिकसंज्ञा । तस्यां कृतायां <<ङ्याप्प्रातिपदिकात्>>[[4.1.1]] इतिसूत्रेण प्रातिपदिकसंज्ञकरामशब्दात् खले कपोतन्यायेन सर्वे स्वादयः प्राप्ताः, तत्र <<सुपः>>[[1.4.103]] इत्यनेन प्रथमादिसप्तम्यन्तत्रिके प्रत्येकम् एकद्विबहुवचनसंज्ञाः विहिताः । तेषु प्रथमायाः एकवचनविवक्षायां रामशब्दात् सुप्रत्यये <qt>राम सु</qt> इति जाते सकारोत्तरवर्त्युकारस्य <<उपदेशेऽजनुनासिक इत्>>[[1.3.2]] इतीत्संज्ञायाम् <<तस्य लोपः>>[[1.3.9]] इति लोपे <qt>रामस्</qt> अत्र <<ससजुषो रुः>>[[8.2.66]] इत्यनेन रुत्वे रेफोत्तरवर्तिन उकारस्येत्संज्ञायां लोपे च <<खरवसानयोर्विसर्जनीयः>>[[8.3.15]] इति विसर्गे <qt>रामः</qt> इति रूपम् । रामशब्दात् द्विवचनविवक्षायां प्रथमाया द्विवचने औ समागते 'राम राम औ' अत्र <<सरूपाणामेकशेष एकविभक्तौ>>[[1.2.64]] इति एकरामस्य शेषे सति <<प्रथमयोः पूर्वसवर्णः>>[[6.1.102]] इति पूर्वसवर्णदीर्घे प्राप्ते <<नादिचि>>[[6.1.104]] इत्यनेन तस्य निषेधे <<वृद्धिरेचि>>[[6.1.88]] इति वृद्धौ - <w>रामौ इति ।</w>