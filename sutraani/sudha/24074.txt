<w>यङोऽचि चेति</w> । अचि इति प्रत्ययग्रहणम्, न तु प्रत्याहारः, यङा साहचर्यात् । <<ण्यक्षत्रियार्ष>> [[2.4.58]] इत्यतो लुगित्यनुवर्तते । तदाह — <w>यङोऽचि प्रत्यये इति</w> । <w>चकारात्तं विनापीति ।</w> अच्प्रत्ययाभावेऽपीत्यर्थः । <w>तत इति</w> । यङो लुगनन्तरमित्यर्थः । <<न लुमता>> [[1.1.63]] इत्यनेन हि लुमता शब्देन लुप्ते तन्निमित्तमङ्गकार्यं निषिध्यते । द्वित्वादिकं तु यङन्तस्य कार्यम्, नतु यङ्निमित्तकम्, यङि परतस्तद्विध्यभावादिति भावः । <w>द्वित्वमिति ।</w><<सन्यङोः>> [[6.1.9]] इत्यनेनेति भावः । <w>अभ्यासकार्यमिति ।</w> गुणादीति भावः । <w>धातुत्वादिति ।</w> यङो लुकि सत्यपि प्रत्ययलक्षणमाश्रित्य यङन्तत्वात् <<सनाद्यन्ता धातवः>> [[3.1.32]] इति धातुत्वम् । <w>चर्करीतमिति ।</w> यङ्लुगन्तमदादौ बोध्यमिति व्याख्यातं प्राक् । अतो यङ्लुगन्ताच्छपो लुगित्यर्थः ॥