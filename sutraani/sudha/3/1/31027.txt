<w>कण्ड्वादिभ्यो यक्। धातुभ्य इति ।</w> <<धातोरेकाचो हलादेः क्रियासमभिहारे यङ्>> इत्यतस्तदनुवृत्तेरितिभाव । <w>नित्यमिति ।</w> वाग्रहणं तु निवृत्तमिति भावः । अन्यथा 'कड्वति' इत्याद्यपिस्यादिति भावः । द्विधा हि कण्ड्वादयः, धातवः, प्रातिपदिकानि च-धातुप्रकरणाद्धातुः ञस्य चासञ्जनादपि । आह चायमिमं दीर्घं, मन्ये धातुर्विभाषितः ॥ इति भाष्यादिति भावः । <w>गात्रविघर्षणम् ।</w> गात्रखर्जनमिति यावत् । <w>कण्डूयति ।</w> अनुबन्धविनिर्मुक्तात् गात्रविघर्षंणार्थंककण्डूञ्धातोः <<कण्ड्वादिभ्यो यक्>> इति स्वार्थे यकि, <<हलन्त्यम्>> इति कस्येत्संज्ञायां <<तस्य लोपः> इति लोपे, <<सनाद्यन्ता धातवः>> इति धातुसंज्ञायां <<वर्तमाने लट्>> इति लटि, लटस्तिपि, शपि, अनुबन्धलोपे, 'कण्डूय अ ति' इति जाते, <<अतो गुणे>> इति पररूपत्वे च विहिते 'कण्डूयति' इति रूपम् । <w>कण्डूयते ।</w> कण्डूधातोः <<कण्ड्वादिभ्यो यक्>> इति यकि, <<सनाद्यन्ता धातवः>> इति धातुत्वाल्लटस्ते, शपि अनुबन्धलोपे, <<अतो गुणे>> इति पररूपत्वे <<टित आत्मनेपदानां टेरे>> इति टेरेत्वे च कृते 'कण्डूयते' इति रूपम् । लिटि -कण्डूयाञ्चकार - कण्डूयाञ्चक्रे । लुटि – कण्डूयितासि - कण्डूयितासे । लृटि - कण्डूयिष्यति, कण्डूयिष्यते । लोटि - कण्डूयतु - कण्डू यताम् । अकण्डूयत् - अकण्डूयत । कण्डूयेत् - कण्डूयेत । कण्डूय्यात् – कण्डूयिषीष्ट । अकण्डूयीत् - अकण्डूयिष्ट । अकण्डूयिष्यत् -अकण्डूयिष्यत इति । <w>इति कण्ड्वादयः ।</w>