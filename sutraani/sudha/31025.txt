<w>चुर स्तेय इति ।</w> रेफादकारः उच्चारणार्थः, न त्वित्संज्ञकः, प्रयोजनाभावात् । <w>सत्यापेति</w> सत्याप पाश रूप वीणा तूल श्लोक सेना लोमन् त्वच् वर्मन् वर्ण चूर्ण चुरादि एषां द्वन्द्वात्पञ्चमी । तदाह — <w>एभ्यो णिच् स्यादिति</w> । कस्मिन्नर्थे इत्याकाङ्क्षायामाह — <w>चूर्णान्तेभ्य इति</w> । सत्यादिभ्यः चूर्णान्तेभ्यो द्वादशभ्यः करोत्याचष्टे इत्याद्यर्थे <!प्रातिपदिकाद्धात्वर्थे बहुलमिष्ठवच्च!> इति वक्ष्यमाणवार्तिकेनैव सिद्धे पुनरेषां सत्यादीनां ग्रहणं प्रपञ्चार्थम् । <w>चुरादिभ्यस्त्विति</w> । अर्थान्तरस्यानिर्देशादिति भावः । अत्र <<धातोरेकाचः>> [[3.1.22]] इत्यतो धातोरित्यनुवर्तते । चुरादिभ्यो धातुभ्यो णिजिति फलितम्, एवञ्च णिच आर्धधातुकत्वं सिध्यति । अन्यथा धातोरितिविहितत्वाभावादार्धधातुकत्वं न स्यादिति बोध्यम् । तदाह — <w>पुगन्तेति</w> ।  <w>गुण इति</w> । <qt>चोरयति</qt> । चुर्-धातोः <<वर्तमाने लट्>> [[3.2.123]] इति लटि प्राप्ते तं बाधित्वा <<सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्>> [[3.1.25]] इति चुरादित्वात् स्वार्थे णिचि णचयोरित्संज्ञायां <qt>लोपे च चुर् इ</qt> इत्यत्र णिच इकारस्य <<आर्धधातुकं शेषः>> [[3.4.114]] इत्यार्धधातुकत्वे <<पुगन्तलघूपधस्य च>> [[7.3.86]] इति चुर उपधाया गुणे <qt>चोरि</qt> इति जाते <<सनाद्यन्ता धातवः>> [[3.1.32]] इति धातुसंज्ञायाम् धातुत्वाल्लटि अनुबन्धलोपे लः स्थाने तिपि पकारस्येत्संज्ञायां लोपे च <<तिङ्शित्सार्वधातुकम्>> [[3.4.113]] इति सार्वधातुकसंज्ञायाम् <<कर्तरि शप्>> [[3.1.68]] इति शपि शपयोरित्संज्ञायां लोपे च शित्वात्सार्वधातुकत्वे <<सार्वधातुकार्धधातुकयोः>> [[7.3.84]] इति गुणे <qt>चोरे अ ति</qt> जाते <<एचोऽयवायावः>> [[6.1.78]] इत्ययादेशे मिलित्वा <qt>चोरयति</qt> इति रूपम् । अग्रे — <qt>चोरयतः</qt>, <qt>चोरयन्ति</qt> । <qt>चोरयसि</qt>, <qt>चोरयथः</qt>, <qt>चोरयथ</qt> । <qt>चोरयामि</qt> ,<qt>चोरयावः</qt>, <qt>चोरयामः</qt> ॥