<w>ऋन्नेभ्य इति ।</w> ऋतश्च नाश्चेति द्वन्द्वः । स्त्रियामित्यधिकृतम् । ङ्याप् प्रातिपदिकात् इत्यतः प्रातिपदिकग्रहणमनुवृत्तम्, ऋन्नकारैर्विशेष्यते । तदन्तविधिः । तदाह - <w>ऋदन्तेभ्य इत्यादिना । क्रोष्ट्रीति ।</w> क्रोष्टशब्दात्स्त्रीत्वे द्योत्ये <<स्त्रियां च>>[[7.1.96]] इति तृज्वद्भावे 'क्रोष्ट्र' इति जाते ऋदन्तत्वात् <<ऋन्नेभ्यो ङीप्>>[[4.1.5]] इति ङीपि ङकारपकारयोरित्संज्ञकत्वे लोपे च 'क्रोष्ट्र + ई' इति स्थिते यणि निष्पन्नः 'क्रोष्ट्री' शब्दः । तस्मात्सौ समागते हल्ड्यादिना लोपे कृते सति 'क्रोष्ट्री' इति रूपम् । <w>गौरीवदिति ।</w> क्रोष्ट्र्यौ, क्रोष्ष्ट्रयः । हे क्रोष्ट्रि, क्रोष्ट्र्यौ, क्रोष्ट्रयः । क्रोष्ट्रीम्, क्रोष्ट्र्यौ, क्रोष्ट्रीः । क्रोष्ट्र्या, क्रोष्ट्यै, क्रोष्ट्र्याः, क्रोष्ट्रीणाम, क्रोष्ट्र्याम् । <<यू स्त्र्याख्यौ नदी>>[[1.4.3]] इति नदीसंज्ञायाम् तत्र तत्र नदीकार्यमूह्यम् । <w>भ्रूरिति ।</w> ङ सु इत्यत्र सस्य रुत्वे रस्य विसर्गत्वे च 'भ्रूः' इति रूपम् । 'भ्र + औ' <<अचि श्नुधातुभ्रुवां य्वोरियङुवङौ>>[[6.4.77]] इत्युवङि भ्रवौ । जसि - भ्रुवः । <<नेयङुवङ्स्थानावस्त्री>>[[1.4.4]] इति भ्रूशब्दस्य निषेधात् नदीत्वं न । तेन <<अम्बाऽर्थनद्योर्ह्रस्वः>>[[7.3.107]] इत्यादिना नदीकार्यं न । हे भ्रूः, भ्रुवौ, भ्रुवः । भ्रुव्म्, भ्रुवौ, भ्रुवः । भ्रुवा, भ्रूभ्याम् भ्रूभिः । 'भ्रू ङे' अत्र <<ङिति ह्रस्वश्च>>[[1.4.6]] इति नदीत्वे आटि वृद्धौ, उवङि च - भ्रुवै । पक्षे — उवङेव भ्रुवे । ङसिङसो: - भ्रुवाः, भ्रुवः । आमि <<वाऽऽमि>>[[1.4.5]] इति वा नदीत्वे नुटि 'भ्रूणाम्' | पक्षे - भ्रुवाम् । 'भ्रू + ङि' अत्र नदीसंज्ञायां <<ङेराम्नद्याम्नीभ्यः>>[[7.3.116]] इति ङेरामि, आडागमे वृद्धौ उवङि च भ्रुवाम् । नदीत्वाभाव पक्षे - 'भ्रुवि' इति । <w>स्वयम्भूः पुंवदिति ।<w> स्वयम्भूशब्दस्य चतुरानने रूढत्वात् नित्यस्त्रीत्वाभावेन न नदीत्वमिति भावः ।