<w> इकः स्थान इति ।</w> इकः इति षष्ठी । <<षष्ठी स्थानेयोगा>> [[1.1.49]] इति सूत्रेण स्थान इति लभ्यते । स्थानञ्च प्रसङ्गः । तथाहि — इकामुच्चारणप्रसङ्गे यणामुच्चारणं कर्तव्यमित्यर्थः ।  <w>सुधी इति ।</w> ध्यै चिन्तायामिति धातोः <!ध्यायतेः सम्प्रसारणञ्च!> (वार्त्तिकम्  [[3.2.178]]) इति क्विपि यकारस्य सम्प्रसारणे इकारे पूर्वरूपे <<हलः>> [[6.4.2]] च इति दीर्घे धीशब्दो निष्पन्नः । शोभना धीः येषान्ते सुधयः । सुधीभिः उपास्यः सुध्युपास्यः ।
