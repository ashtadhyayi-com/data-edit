जक्षित्यादय इति । जक्षिति पृथक् पदम् । इति शब्देन जक्षिरेव परामृश्यते । तत्र जक्षितिः आदिर्येषामिति तद्गुणसंविज्ञानबहुव्रीहिस्तदेतदाह - षड् धातवोऽन्ये इति । जक्षत् - जक्षद् । जक्षत् + सु अत्र <<उगिदचां सर्वनामस्थानेऽधातोः>>[[7.1.70]] इति नुमागमे प्राप्ते <<जक्षित्यादयः षट्>>[[6.1.6]] इति अभ्यस्तसञ्ज्ञायाम् <<नाभ्यस्ताच्छतुः>>[[7.1.78]] इति नुमो निषेधे हल्ङयादिना सुलोपे पदसंज्ञायाम् <<झलां जशोऽन्ते>>[[8.2.39]] इति जश्त्वेन तकारस्य दकारे तस्य <<वाऽवसाने>>[[8.4.56]] इति चर्त्वे 'जक्षत्' इति । पक्षे - 'जक्षद्' इति । एवमिति । जाग्रत् दरिद्रत्, शासत्, चकासत्, दीध्यत्,वेव्यत्, शब्दानां <<जक्षित्यादयः षट्>>[[6.1.6]] इत्यभ्यस्तसञ्ज्ञायां जातायां <<नाभ्यस्ताच्छतुः>>[[7.1.78]] इति नुमोऽभावे ददद् वद् रूपाणि ज्ञेयानि । गुप् – गुब् | गुप् + सु इत्यत्र सोर्लोपे <<झलां जशोऽन्ते>>[[8.2.39]] इति पस्य बत्वे <<वाऽवसाने>>[[8.4.56]] इति चर्त्वेन बस्य पत्वे 'गुप्' इति । पक्षे — 'गुब्' इति । गुब्भ्याम् । गुप् + भ्याम् इत्यत्र पदसंज्ञायां <<झलां जशोऽन्ते>>[[8.2.39]] इति पस्य बत्वे 'गुब्भ्याम्' इति ।