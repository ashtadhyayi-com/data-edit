<w>सन्यङोरिति ।</w> अवयवषष्ठयेषा । प्रत्ययत्वात्तदन्तग्रहणम् । <<एकाचो द्वे प्रथमस्य>> इति <<अजादेर्द्वितीयस्य>> इति चाधिकृतम् । तदाह - <w>सन्नन्तस्येत्यादिना ।</w> सनि यङि चपरे इति तु न व्याख्येयम् । तथा सति प्रतिपूर्वादिणः सनि अटधातोर्यङि च <qt>प्रतीषिषति</qt>, <qt>अटाटयते</qt> इत्यत्र प्रत्ययसहितस्य द्वित्वानापत्तेः । अभ्यासस्य इत्वविधिं स्मारयति - <w>सन्यत इति</w> । <w>पठितुमिच्छतीति ।</w> भावस्तुमुनर्थः ।<hl>अव्ययकृतो भावे</hl> इत्युक्तेः । <qt>पिपठिषति</qt> । <qt>पठ्</qt> इत्यस्मात् <<धातोः कर्मणः समानकर्तृकादिच्छायां वा>> [[3.1.7]] इति सन्प्रत्यये अनुबन्धलोपे <qt>पठ् स्</qt> इति जाते <<आर्धधातुकं शेषः>> [[3.4.114]] इति आर्धधातुकत्वे <<आर्धधातुकस्येड् वलादेः>> [[7.2.35]] इति इडागमे टलोपे टित्वादाद्यावयवे <<सन्यङो>> [[6.1.9]] इति द्वित्वे <qt>पठ् पठ इ स</qt> इति जाते <<पूर्वोभ्यासः>> [[6.1.4]] इत्यभ्यासत्वे <<हलादिः शेषः>> [[7.4.60]] इति ठलोपे <<सन्यतः>> [[7.4.79]] इतीत्वे <<आदेशप्रत्यययोः>> [[8.3.59]] इति षत्वे <<सनाद्यन्ता धातवः>> [[3.1.32]] इति धातुत्वाल्लटस्तिपि शपि अनुबन्धलोपो <qt>पिपठिष अ ति</qt> इति जाते <<अतो गुणे>> [[6.1.97]] इति पररूपे <qt>पिपठिषति</qt> इति रूपम् ।