धात्वादेरिति । धातुग्रहणं किम् ? षड् । आदेः किम् ? लषति । स्नुट् स्नुड् । ष्णुह + उद्रिरणे, अस्मात्क्विप । कृदन्तत्वात्प्रातिपदिकसंज्ञायां सावागते <<धात्वादेः षः सः>>[[6.1.64]] इति षस्य सत्वे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति सलोपे <<वा द्रुहमुहष्णुहष्णिहाम्>>[[8.2.33]] इत्यादिना घत्वे तस्य जश्त्वे <<वाऽवसाने>>[[8.4.56]] इति वा चर्त्व 'स्नुक' इति । चर्त्वाभावे 'स्नुग्' इति रूपम् । <<वा द्रुहमुहष्णुहष्णिहाम्>>[[8.2.33]] इति विकल्पाभावे <<हो ढः>>[[8.2.31]] इति ढत्वे तस्य जश्त्वे विकल्पेन चर्त्वे 'स्नुट्' इति । चर्त्वाभावपक्षे - 'स्नुड्' इति । शेषं पूर्ववत् । विश्वं वहतीत्यर्थे <<भजो ण्विः>>[[3.2.62]] इत्यतो ण्विरित्यनुवृत्तौ <<वहश्च>>[[3.2.64]] इति ण्विः । णकारः इत् । वेर्लोपः । <<अत उपधायाः>>[[7.2.116]] इति वृद्धिः। उपपदसमासः - 'विश्ववाह' इति रूपम् । ततस्सोर्हल्ङ्याबिति लोपे <<हो ढः>>[[8.2.31]] इति ढत्वे <<वाऽवसाने>>[[8.4.56]] इति चर्त्वविकल्पे विश्ववाट्, विश्ववाड्, विश्ववाहौ, विश्ववाहः। विश्ववाहं, विश्ववाहौ, इति सुटि रूपाणि सुगमत्वादुपेक्ष्य शसादौ अचि सम्प्रसारणसंज्ञां दर्शयति - इग्यणः सम्प्रसारणमिति ।