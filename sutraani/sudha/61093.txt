<w>औतोऽम्शसोरिति ।</w> आ ओत इति च्छेदः, व्याख्यानादिति भावः। ओत इति तपरकरणम् । <<इको यणचि>>[[6.1.77]] इत्यतोऽचीत्यनुवर्तते । <<एकः पूर्वपरयोः>>[[6.1.84]] इत्यधिकृतन्तदाह - <w>ओकारादित्यादिना । गामिति ।</w> गोशब्दादमि समागते <<औतोऽम्शसोः>>[[6.1.93]] इत्यनेन पूर्वपरयोः स्थाने आकारादेशे कृते <qt>गाम्</qt> इति । <w>गावाविति ।</w> गोशब्दादौटि कृते <<गोतो णित्>>[[7.1.90]] इति णिद्वद्भावे वृद्धावावादेशे च कृते <qt>गावौ</qt> इति । <w>गाः इति ।</w> गोशब्दात् शसि समागते <<लशक्वतद्धिते>>[[1.3.8]] इति शस्येत्सञ्ज्ञायां लोपे च कृते <<औतोऽम्शसोः>>[[6.1.93]] इति पूर्वपरयोः स्थाने आकारादेशे च विहिते सस्य रुत्वे विसर्गे च <qt>गाः</qt> इति रूपम् । टादावचि अवादेशं मत्वाह - <w>गवा गवे इति । गोरिति ।</w> <<ङसिङसोश्च>>[[6.1.110]] इति पूर्वरूपमिति भावः । <w>इत्यादीति ।</w> गवोः गवाम्, गवि इत्यादिशब्दार्थः।