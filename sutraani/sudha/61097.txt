अतो गुणे इति । <<एङि पररूपम्>>[[6.1.94]] इत्यतः पररूपमित्यनुवर्तते । <<उस्यपदान्तात्>>[[6.1.96]] इत्यतः अपदान्तादित्यनुवर्तते । <<एकः पूर्वपरयोः>>[[6.1.84]] इत्यधिकृतम् । अत इति पञ्चमी । तदाह - अपदान्तादित्यादिना । दश्चेति । <<इदमो मः>>[[7.2.108]] इत्यनुवर्तते । <<अष्टन आ विभक्तौ>>[[7.2.84]] इत्यतो मण्डूकप्लुत्या विभक्कावित्यनुवर्तते । द इति पष्ठी । इदमो दकारस्येति लभ्यते, तदाह - इदमो दस्येत्यादिना । इमौ । इदम् + औ इति स्थिते अत्र <<त्यदादीनामः>>[[7.2.102]] इति मस्य अत्वे 'इद अ औ' इति जाते <<अतो गुणे>>[[6.1.97]] इत्यनेन पररूपे 'इद औ' इति भूते <<दश्च>>[[7.2.109]] इत्यनेन दकारस्य मकारे विहिते वृद्धौ कृतायाम् 'इमौ' इति रूपं सिद्धम् । इमे । इदम् + जस् इत्यत्र <<त्यदादीनामः>>[[7.2.102]] इत्यकारान्तादेशे 'इद अ जस्' इति स्थिते <<अतो गुणे>>[[6.1.97]] इति पररूपे <<जसः शी>>[[7.1.17]] इति शीत्वे शस्येत्संज्ञायां लोपे च <<आद्गुणः>>[[6.1.87]] इति गुणे <<दश्च>>[[7.2.109]] इति दकारस्य मकारे 'इमे' इति रूपम् । त्यदादेः सम्बोधनं नास्तीति । प्रचुरप्रयोगादर्शनादिति भावः ।