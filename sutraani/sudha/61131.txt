सुद्यभ्यामिति । सुदिव् + भ्याम् अत्र <<दिव उत्>>[[6.1.131]] इति वकारस्योकारादेशे <<इको यणचि>>[[6.1.77]] इति यणि 'सुद्यभ्याम्' इति रूपम् । इत्यादीति । सुदिवे, सुदिवोः, सुदिवाम् । सुद्युषु । चत्वारः । चतुर् + जस् अत्र <<सुडनपुंसकस्य>>[[1.1.43]] इति सर्वनामस्थानसंज्ञायां <<चतुरनडुहोरामुदात्तः>>[[7.1.98]] इति मित्त्वादन्त्यादचः परे आमिमस्येत्संज्ञायां लोपे च <<इको यणचि>>[[6.1.77]] इति यणि चत्वार् + जस् इति जाते जस्य <<चुटू>>[[1.3.7]] इतीत्संज्ञायां <<तस्य लोपः>>[[1.3.9]] इति लोपे सस्य रुत्वे रेफस्य विसर्गत्वे च 'चत्वारः' इति रूपम् । चतुरः । शसादौ सर्वनामस्थानत्वाभावान्नाम् ।