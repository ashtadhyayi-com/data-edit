<w>एतत्तदोरिति ।</w> एतत्तच्छब्दयोरनुकरणेन शब्दपरत्वम् । अतः सूत्रे नैकशेषः । सु इति लुप्तषष्ठीकं पदम् एतत्तदोरित्यनेनान्वेति — <w>एतत्तदोः सकारस्येति ।</w>  अत एव सोर्लोपः सुलोपः इति न षष्ठीसमासः, असामर्थ्यात् । अविद्यमानः ककारः ययोस्तौ अकौ, यतोः अकोरिति बहुव्रीहिस्तदाह - <w>अककारयोरित्यादिना ।</w> एष विष्णुरिति । <qt>एतद्-सु विष्णुः</qt> इति दशायां <<त्यदादीनामः>> [[7.2.102]] इत्यनेन अकारादेशे <<अतो गुणे>> [[6.1.97]] इति पररूपे <<तदोः सः सावनन्त्ययोः>> [[7.2.106]] इत्यनेन तस्य सत्वे, सस्य च षत्वे <qt>एष सु विष्णुः</qt> इति जाते अत्र <<एतत्तदोः सुलोपोऽकोरनञ्समासे हलि>> [[6.1.132]] इति सूत्रेण सोर्लोपे विहिते सति <qt>एष विष्णुः</qt> इति सम्पद्यते । <w>स शम्भुरिति ।</w>  <qt>तद्-सुँ शम्भुः</qt> इत्यत्र <<त्यदादीनामः>> [[7.2.102]] इत्यनेनाकारान्तादेशे <<अतो गुणे>> [[6.1.97]] इत्यनेन पररूपत्वे <<तदोः सः सावनन्त्ययोः>> [[7.2.106]] इति तस्य सत्वे <qt>स सुँ शम्भुः</qt> इति जाते; अत्र <<एतत्तदोः सुलोपोऽकोरनञ्समासे हलि>> [[6.1.132]] इति सोर्लोपे च कृते <qt>स शम्भुः</qt> इति रूपम् । <w> अको किमिति ।</w> न च अकचि सति शब्दान्तरत्वात् प्रकृते प्राप्तिरेव नास्तीति वाच्यम्; <ऽतन्मध्यपतितस्तद्ग्रहणेन गृह्यतेऽ> इति परिभाषयात्र प्राप्तेः सत्वात् प्रकृतपरिभाषायामिदमेव ज्ञापकं बोध्यम् । <qt>एषकस् रुद्रः</qt> अत्र एतच्छब्दस्य सककारत्वान्न सुँलोपः, किन्तु <<ससजुषो रुः>> [[8.2.66]] इत्यनेन रुत्वे, <<हशि च>> [[6.1.114]] इत्युत्वे <<आद्गुणः>> [[6.1.87]] इति गुणे <qt>एषको रुद्रः</qt> इति रूपम् । अत्र <qt>सको रुद्रः</qt> इत्यपि प्रत्युदाहरणम्बोध्यम् । <w>अनञ्समासे किमिति ।</w> अनञ्समासे इति न पर्युदासः किन्तु प्रसज्यप्रतिषेधः । प्रकृते <qt>अस सुँ शिवः</qt> इत्यत्र नञ्-समासत्वात् <<एतत्तदोः सुलोपोऽकोरनञ्समासे हलि>> [[6.1.132]] इति सूत्रस्याप्राप्तौ <<ससजुषो रुः>> [[8.2.66]] इति सस्य रुत्वे <<खरवसानयोर्विसर्जनीयः>> [[8.3.15]]  इतो रेफस्य विसर्गत्वे <qt>असः शिवः</qt> इति भवति ।  <w>एषोऽत्रेति ।</w> <qt>एष सु अत्र</qt> इत्यत्र हल्परत्वाभावात् <<एतत्तदोः सुलोपोऽकोरनञ्समासे हलि>> [[6.1.132]] इत्यस्याप्राप्तौ सस्य <<ससजुषो रुः>> [[8.2.66]] इत्यनेन रुँत्वे <<अतो रोरप्लुतादप्लुते>> [[6.1.113]] इत्यनेन उत्वे <<आद्गुणः>> [[6.1.87]] इत्यनेन गुणे <<एङः पदान्तादति>> [[6.1.109]] इत्यनेन पूर्वरूपे  च कृते <qt>एषोऽत्र</qt> इति जायते ॥