तिरसस्तिर्यलोप इति । अञ्चतावप्रत्यये इत्यनुवर्तते । न विद्यते <<अचः>>[[6.4.138]] इत्यल्लोपो यस्य सः, अलोपः, तस्मिन्निति विग्रहः । तदाह - अलुप्तेत्यादिना । तिर्यङ् । 'तिरस् अन् च्' इत्यत्र <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इत्यादिना क्विनि; तस्य सर्वस्यापहारे, <<अनिदितां हल उपधायाः क्ङिति>>[[6.4.24]] इति न् लोपे <<तिरसस्तिर्यलोपे>>[[6.3.94]] इति तिरसस्तिर्यादेशे <<इको यणचि>>[[6.1.77]] इति यणि कृदन्तत्वात्प्रातिपदिकसञ्ज्ञायां सावागते नुमि, हल्ङयादिना सुलोपे 'सध्र्यन् च' इति जाते चकारस्य संयोगान्तलोपे नकारस्य <<क्विन्प्रत्ययस्य कुः>>[[8.2.62]] इति कुत्वेन ङकारे 'तिर्यङ्' इति रूपम् । तिर्यञ्चौ । 'तिरस्+अच् औ' इति स्थिते <<तिरसस्तिर्यलोपे>>[[6.3.94]] इति तिरसस्तिर्यादेशे यणि, नुमि, अनुस्वारे, परसवर्ण च रूपम् । तिरश्चः । 'तिरस् अच् शस्' इति दशायां शस्येत्सञ्ज्ञायां लोपे च भसञ्ज्ञायाम् <<अचः>>[[6.4.138]] इत्यकारलोपे अल्लोपसत्वात्तिर्यादेशाभावे <<स्तोः श्चुना श्चुः>>[[8.4.40]] इति तिरसः सकारस्य शकारादेशे संयोगे रुत्वविसर्गयोः 'तिरश्चः' इति । तिर्यग्भ्यामिति । 'तिरस् अच् भ्याम्' अत्र <<तिरसस्तिर्यलोपे>>[[6.3.94]] इति तिरि आदेशे यणि कुत्वे जश्त्वे च रूपम् । एवं तिर्यग्भिः । तिरश्चा, तिरश्चः, तिरश्चः , तिरश्चोः, तिरश्चाम, तिरश्चि, तिर्यक्षु ।