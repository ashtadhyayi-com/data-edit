सहस्य सध्रिः । तथेति । सहस्य सध्रिः स्यादप्रत्ययान्ते अञ्चतौ परे इत्यर्थः । सध्र्यङ् । 'सह अन् च' इत्यत्र <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इति क्विनि <<अनिदितां हल उपधायाः क्ङिति>>[[6.4.24]] इति न् लोपे क्विनः सर्वयापहारे कृदन्तत्वात्प्रातिपदिकसञ्ज्ञायां सावागते <<सहस्य सध्रिः>>[[6.3.95]] इति सध्र्यादेशे यणि, <<उगिदचां सर्वनामस्थानेऽधातोः>>[[7.1.70]] इति नुमि, हल्ङ्यादिना सुलोपे चकारस्य संयोगान्तलोपे नकारस्य <<क्विन्प्रत्ययस्य कुः>>[[8.2.62]] इति कुत्वेन ङकारे 'सध्र्यङ्' इति । सध्र्यञ्चौ, सध्र्यञ्चः । सध्र्यञ्चम्, सध्र्यञ्चौ, सध्रीचः । सध्रीचा, सध्र्यग्भ्याम, सध्र्यग्भिः । सध्रीचे । सध्रीचः । सध्रीचोः । सध्रीचाम् । सध्रीचि, सध्र्यक्षु ।