<w> ढ्रलोप इति ।</w> ढ् च रेफश्च ढ्रौ तौ लोपयतीति ढ्रलोपः । ण्यन्तात्कर्मण्युपपदे अण्, उपपदसमासः । ढलोपनिमित्तकं रेफलोपनिमित्तञ्च विवक्षितम् । तच्च ढकाररेफात्मकमेव । <<ढो ढे लोपः>> [[8.3.13]], <<रो रि>> [[8.3.14]] इति तयोरेव ढ्रलोपनिमित्तत्वात् । तथा च ढलोपनिमित्ते ढकारे रेफलोपनिमित्ते रेफे च परतः पूर्वस्याणो दीर्घः इति फलति तदाह— <w>ढरेफयोरित्यादिना ।</w> <w>पुना रमते इति ।</w> <qt>पुनर् रमते</qt> इति स्थिते <<रो रि>> [[8.3.14]] इत्यनेन रेफस्य लोपे <qt>पुन रमते</qt> इति जाते, अत्र <<ढ्रलोपे पूर्वस्य दीर्घोऽणः>> [[6.3.111]] इति सूत्रेणात्र लोपनिमित्ते रेफे परे पूर्वाण्-रूपस्य नकारोत्तवर्तिनोऽकारस्य दीर्घे च विहिते <qt>पुना रमते</qt> इति सिद्धम् ।<qt>हरिस् रम्यः</qt> इत्यत्र <<ससजुषो रुः>> [[8.2.66]] इत्यनेन सस्य रुत्वे, अनुबन्धलोपे <qt>हरिर् रम्यः</qt> इति जाते; तत्र <<रो रि>> [[8.3.14]] इत्यनेन रेफस्य लोपे <<ढ्रलोपे पूर्वस्य दीर्घोऽणः>> [[6.3.111]] इत्यनेन दीर्घे च कृते <qt>हरी रम्यः</qt> इति सिद्धम् । <qt>शम्भूस् राजते</qt> अत्र <<ससजुषो रुः>> [[8.2.66]] इत्यनेन रुत्वे उकारस्येत्संज्ञायां लोपे च <qt>शम्भुर् राजते</qt> इति जाते तत्र <<रो रि>> [[8.3.14]] इत्यनेन रेफस्य लोपे <<ढ्रलोपे पूर्वस्य दीर्घोऽणः>> [[6.3.111]] इत्येननोकारस्य दीर्घे <qt>शम्भू राजते</qt> इति भवति । तृहूँ हिंसायाम्, वृहूँ उद्यमने आभ्यां क्तप्रत्यये <<हो ढः>> [[8.2.31]] इति ढत्वे, <<झषस्तथोर्धोऽधः>> [[8.2.40]] इति तकारस्य धत्वे तस्य ष्टुत्वेन ढकारे <qt>तृढ् ढ</qt>,, <qt>वृढ् ढ</qt> इति जाते अत्र <<ढो ढे लोपः>> [[8.3.13]] इत्यनेन पूर्वढस्य लोपे सति <<ढ्रलोपे पूर्वस्य दीर्घोऽणः>> [[6.3.111]] इत्यस्मिन् सूत्रे अण्-ग्रहणाभावे ढलोपनिमित्ते ढकारे परे पूर्वस्य ऋकारस्य दीर्घे प्राप्ते तन्मा भूत् इति अण्-ग्रहणमत्र कृतम् । तेनात्र न दीर्घस्तदेवाह — <w>अणः किम्? तृढः वृढः इति </w> ॥