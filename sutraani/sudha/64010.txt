संयोगान्तस्येत्यनेन समानाधिकरणमिति व्याचष्टे – सान्तसंयोगस्येत्यादिना । महान् । 'महत् सु' इत्यत्र सकारोत्तरवर्त्युकारस्येत्सञ्ज्ञायां लोपे च <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति सस्य लोपे <<उगिदचां सर्वनामस्थानेऽधातोः>>[[7.1.70]] इति नुमि उमो लोपे मित्वात् <<मिदचोऽन्त्यात्परः>>[[1.1.47]] इत्यन्त्यादचः परे जाते 'महन् त्' इति स्थिते <<सान्तमहतः संयोगस्य>>[[6.4.10]] इत्युपधाया दीर्घत्वे <<संयोगान्तस्य लोपः>>[[8.2.23]] इति तलोपे 'महान्' इति । महान्तौ । 'महत् औ' इत्यत्र नुमि, दीर्घे, अनुस्वारे, परसवर्णे च रूपम् । एवं 'महान्तः' इति । हे महन् । महत् + सु इत्यत्र <<उगिदचां सर्वनामस्थानेऽधातोः>>[[7.1.70]] इति नुमि, सोर्लोपे <<सान्तमहतः संयोगस्य>>[[6.4.10]] इत्यत्र 'असम्बुद्धौ' इत्यनुवृत्तेर्न दीर्घे संयोगान्तलोपे च कृते रूपम् । महद्भ्याम् । महत्+भ्याम् इत्यत्र <<स्वादिष्वसर्वनामस्थाने>>[[1.4.17]] इति पदसञ्ज्ञायां <<झलां जशोऽन्ते>>[[8.2.39]] इति तस्य दत्वे च 'महद्भ्याम्' इति ।