सौ चेति । पूर्वसूत्रमनुवर्तते । तत्र यदनुवृत्तं तदाह - इन्नादीनामित्यादिना । असम्बुद्धाविति । <<सर्वनामस्थाने चासम्बुद्धौ>>[[6.4.8]] इत्यतस्तदनुवृत्तेरिति भावः । वृत्रहा । वृत्रो नाम असुरः तं हतवान्नित्यर्थे <<ब्रह्मभ्रूणवृत्रेषु क्विप्>>[[3.2.87]] इति क्विप् । कपावितौ । अपृक्तलोपः। उपपदसमासः । इति निष्पन्नो वृत्रहन् शब्दः । तस्मात्सावागते सोरुकारस्येत्सञ्ज्ञाय लोपे च वृत्रहन् + स् इति स्थिते <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<इन्हन्पूषार्यम्णां शौ>>[[6.4.12]] इति नियमादुपधाया दीर्घत्वाभावे प्राप्ते <<सौ च>>[[6.4.13]] इत्युपधाया दीर्घत्वे <<नलोपः प्रातिपदिकान्तस्य>>[[8.2.7]] इति नलोपे 'वृत्रहा' इति रूपम् । हे वृत्रहन् । अत्र स् लोपे कृते <<सौ च>>[[6.4.13]] इत्यत्र असम्बुद्धौ इत्यनुवृत्तेर्नोपधादीर्घः । <<न ङिसम्बुद्ध्योः>>[[8.2.8]] इति निषेधान्न नलोपः ।