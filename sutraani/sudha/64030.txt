नाञ्चेरिति । नुमैव सिद्धे प्राञ्चः प्राञ्चा इत्यादौ नुमोऽभावेऽपि नकारश्रवणार्थमारम्भः । प्राङ् । 'प्र अन् च' इति स्थिते <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इति क्विनि, क्विनः सर्वापहारिलोपे <<अनिदितां हल उपधायाः क्ङिति>>[[6.4.24]] इति नलोपे प्राप्ते <<नाञ्चेः पूजायाम्>>[[6.4.30]] इति निषिद्धे, कृदन्तत्वात्प्रातिपदिकसञ्ज्ञायां सावागते तस्य हल्ङयादिना लोपे च् कारस्य संयोगान्तलोपे <<क्विन्प्रत्ययस्य कुः' इति नकारस्य ङकारे सवर्णदीर्घे 'प्राङ्' इति रूपम् । प्राञ्चा । अत्र <<अनिदितां हल उपधायाः क्ङिति>>[[6.4.24]] इति नलोपो न । <<नाञ्चेः पूजायाम्>>[[6.4.30]] इति निषेधात् । प्राञ्च: । 'प्र अन् च् शस्' इत्यत्र <<अनिदितां हल उपधायाः क्ङिति>>[[6.4.24]] इति नलोपे प्राप्ते <<नाञ्चेः पूजायाम्>>[[6.4.30]] इत्यनेन निषिद्धे नस्यानुस्वारे, तस्य परसवर्णे च कृते शसः शकारस्येत्सञ्ज्ञायां लोपे च 'प्र अ अस्' इति जाते तत्र सवर्णदीर्घे सस्य रुत्वे रेफस्य विसर्गत्वे च 'प्राञ्चः' इति रूपम् । प्राङ्भ्याम् । 'प्राञ्च् भ्याम्' इत्यत्र पदसञ्ज्ञायां <<संयोगान्तस्य लोपः>>[[8.2.23]] इति च लोपे <<क्विन्प्रत्ययस्य कुः>>[[8.2.62]] इति नस्य कुत्वेन ङकारे प्राङ्भ्याम् इति रूपम् । प्राङ्क्षु । प्राङ्षु इति पूर्ववत्प्रसाध्य <<ङ्णोः कुक्टुक् शरि>>[[8.3.28]] इति वा कुकि <<आद्यन्तौ टकितौ>>[[1.1.46]] इति कित्वादन्त्यावयवे जाते 'क् ष् संयोगेन क्षकारे 'प्राङ्क्षु' इति । एवमिति । सुटि पूर्ववदेव रूपाणि । शसादावचि प्रत्यञ्चः, प्रत्यञ्चा इति । प्रत्यङ्भ्याम् । इति पूर्ववत् । क्रुङ् । क्रुञ्च कौटिल्यापीभावयोः अस्मात् धातोः <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इत्यादिना क्विनि तस्य सर्वस्य लोपे <<अनिदितां हल उपधायाः क्ङिति>>[[6.4.24]] इति नलोपे प्राप्ते <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इत्यादिना निपातनान्नलोपाभावे कृते कृदन्तत्वात्प्रातिपदिकसञ्ज्ञायां सौ प्रत्यये तस्य हल्ङ्यादिना लोपे चकारस्य सयोगान्तलोपे <<क्विन्प्रत्ययस्य कुः>>[[8.2.62]] इति नकारस्य कुत्वेन ङकारे 'क्रुङ्' इति । क्रुञ्चौ । 'कन् च औ' इत्यत्र नस्य अनुस्वारे तस्य परसवर्णे च कृते रूपम् । क्रुङ्भ्याम् । 'कन् च भ्याम्' अत्र पदसञ्ज्ञायां चकारस्य संयोगान्तलोपे नकारस्य <<क्विन्प्रत्ययस्य कुः>>[[8.2.62]] इति कुत्वेन ङकारे 'क्रुङ्भ्याम्' इति रूपम् । पयोमुक्, पयोमुग् । पयोमुच् + सु इत्यत्र सोर्लोपे <<चोः कुः>>[[8.2.30]] इति चस्य कत्वे <<झलां जशोऽन्ते>>[[8.2.39]] इति कस्य गत्वे <<वाऽवसाने>>[[8.4.56]] इति गस्य कत्वे 'पयोमुक् । पक्षे – पयोमुग्' । पयोमुग्भ्याम् । 'पयोमुच् भ्याम्' इत्यत्र <<चोः कुः>>[[8.2.30]] इति चस्य कत्वे <<झलां जशोऽन्ते>>[[8.2.39]] इति कस्य गत्वे 'पयोमुग्भ्याम्' इति रूपम् । सान्तमहत इति । अत्र <<नोपधायाः>>[[6.4.7]] <<सर्वनामस्थाने चासम्बुद्धौ>>[[6.4.8]] इत्यनुवर्तते ।