<w>यस्य हल इति ।</w> यकारादकारस्य उच्चारणार्थत्वभ्रमं वारयति - <w>संघातग्रहणमिति ।</w> यकाराकारसमुदायस्येत्यर्थः । हलः इति पञ्चमी । <<आर्धधातुके>> [[6.4.46]] इत्यधिकृतम् । <<अतो लोपः>> [[6.4.48]] इत्यस्माल्लोप इत्यनुवर्तते । तदाह - <w>हलः परस्येति ।</w> ननु <<अलोऽन्त्यस्य>> [[1.1.52]] इति यकारादकारस्य लोपः स्यादित्यत आह - <w>आदेः परस्येति ।</w> <<अलोऽन्त्यस्य>> [[1.1.52]] इत्यस्यायमपवाद इति भावः । <w>अतो लोप इति ।</w> यकाराकारसंघाते यकारस्य लोपे सति परिशिष्टस्याकारस्य <<अतो लोपः>> [[6.4.48]]] इति भावः । <w>वाव्रजाञ्चक्रे ।</w> व्रज्धातोर्यङि द्वित्वेऽभ्यासत्वे अभ्यासकार्ये <<दीर्घोऽकितः>> [[7.4.83]] इत्यभ्यासदीर्घे च कृते <qt>वाव्रज्य</qt> इति जाते धातुत्वाल्लिटि अनेकाच्त्वादाम्प्रत्यये <<आदेः परस्य>> [[1.1.54]] इति सूत्रबलात् <<यस्य हलः>> [[6.4.49]] इति यलोपे <<अतोः लोपः>> [[6.4.48]] इत्यल्लोपे <<आमः>> [[2.4.81]] इति लिटो लुकि <qt>वाव्रजाम्</qt> इति भूते <<कृञ्चानुप्रयुज्यते लिटि>> [[3.1.40]] इति लिट्परकृञोऽनुप्रयोगे तप्रत्यये तस्य एशि द्वित्वेऽभ्यासत्वे अभ्यासकार्ये च कृते, कृते चानुस्वारे परसवर्णे <qt>वाव्रजाञ्चक्रे</qt> इति सिद्धम् । <qt>वाव्रजिता ।</qt> व्रज् धातोः <<धातोरेकाचो हलादेः क्रियासमभिहारे यङ्>> [[3.1.22]] इति यङि द्वित्वेऽभ्यासकार्ये <<दीर्घोकितः>> [[7.4.83]] इति अभ्यासाकारस्य दीर्घे धातुत्वाल्लुटि तासि, लुटो लस्य तादेशे तस्य डात्वे डित्वसामर्थ्यादभस्यापि टेर्लोपे तस इटि च कृते <<आदेः परस्य>> [[1.1.54]] इति सूत्रबालाद् <<यस्य हलः>> [[6.4.49]] इति यलोपे <<अतो लोपः> [[6.4.48]] इत्यल्लोपे <qt>वाव्रजिता</qt> इति रूपम् । लृटि — <qt>वाव्रजिष्यते</qt> । लोटि — <qt>वाव्रज्यताम्</qt> । लङि — <qt>अवाव्रज्यत</qt> । लिङि — <qt>वाव्रज्येत</qt> । आशिषि — <qt>वाव्रजिषीष्ट</qt> । लुङि — <qt>अवाव्रजिष्ट</qt> । लृङि — <qt>अवाव्रजिष्यत</qt> ।