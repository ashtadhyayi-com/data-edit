<w>स्त्री ।</w> स्त्यायतः संगते भवतः शुक्रशोणितेऽस्यामिति स्त्री, तस्मात्सौ हल्ङ्यादि लोपे 'स्त्री' इति रूपम् । <w>हे स्त्रि ।</w> अत्र नदीसंज्ञायाम् <<अम्बाऽर्थनद्योर्ह्रस्वः>>[[7.3.107]] इति ह्रस्वे <<एङ्ह्रस्वात् सम्बुद्धेः>>[[6.1.69]] इति सुलोपे 'हे स्त्रि' इति । <w>स्त्रिया इति ।</w> <<अचि श्नुधातुभ्रुवां य्वोरियङुवङौ>>[[6.4.77]] इत्यतोऽचीति इयङिति चानुवर्तते, तदाह — <w>अस्यैयङित्यादिना स्त्रियौ ।</w> 'स्त्री औ' इति स्थिते <<स्त्रियाः>>[[6.4.79]] इतीयङि कृते संयुक्ते च जाते 'स्त्रियौ' इति रूपम् । एवं जसि - 'स्त्रियः' इति ।