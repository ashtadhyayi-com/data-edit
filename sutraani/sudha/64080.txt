<w>वाम्शसोरिति ।</w> वा अम्शसोः इति च्छेदः । स्त्रिया इति इयङिति चानुवर्तते, तदाह - <w>अमि शसि चेत्यादिना । स्त्रियम्, स्त्रीमिति ।</w> 'स्त्री + अम्' अत्र <<वाऽम्शसोः>>[[6.4.80]] इतीयङि कृते 'स्त्रियम्' इति । पक्षे <<अमि पूर्वः>>[[6.1.107]] इति पूर्वरूपे 'स्त्रीम्' इति । <w>स्त्रियः, स्त्रीरिति ।</w> 'स्त्री + शस्' अत्र शस्येत्संज्ञायां लोपे च <<वाऽम्शसोः>>[[6.4.80]] इतीयङि सस्य रुत्वे तस्य विसर्गे च 'स्त्रियः' इति रूपम् । पक्षे - 'स्त्री+अस्' अत्र <<प्रथमयोः पूर्वसवर्णः>>[[6.1.102]] इति पूर्वसवर्णदीर्घादेशे रुत्वे विसर्गे च 'स्त्रीः' इति । <>स्त्रियै ।<> 'स्त्री+ङे' इत्यत्र ङस्येत्संज्ञकत्वे लोपे च नदीसञ्ज्ञायाम् <<आण्नद्याः>>[[7.3.112]] इत्याटि <<आटश्च>>[[6.1.90]] इति वृद्धौ <<स्त्रियाः>>[[6.4.79]] इत्यनेन इयङि च विहिते 'स्त्रियै' इति रूपम् । <w>स्त्रियाः ।</w> स्त्रीशब्दात् ङसिङसोः अनुबन्धलोपे नदीसंज्ञायाम् <<आण्नद्याः>>[[7.3.112]] इत्याटि <<आटश्च>>[[6.1.90]] इति वृद्धौ <<स्त्रियाः>>[[6.4.79]] इतीयङि च सञ्जाते रुत्वविसर्गयोः <<स्त्रियाः>>[[6.4.79]] २ इति रूपम् । <w>परत्वान्नुडिति ।</w>आमि <<स्त्रियाः>>[[6.4.79]] इति इयङं बाधित्वा परत्वान्नुट् इत्यर्थः । <w>स्त्रीणामिति ।</w> स्त्रीशब्दादामि 'स्त्री+आम्' इति स्थिते अत्र <<स्त्रियाः>>[[6.4.79]] इतीयङं परत्वात् बाधित्वा <<ह्रस्वनद्यापो नुट्>>[[7.1.54]] इति नुडागमे पर्जन्यवल्लक्षणप्रवृत्या दीर्घे कृते <<अट्कुप्वाङ्नुम्व्यवायेऽपि>>[[8.4.2]] इति णत्वे विहिते 'स्त्रीणाम्' इति । ङौ - 'स्त्रियाम्' इति । ओसि - 'स्त्रियोः' इति । <w>श्रीरिति ।</w> श्रयन्त्येतामिति श्रीः । श्रिञ् सेवायामितिधातोः <!किव्वचिप्रच्छिश्रिस्त्रुद्रुप्रुज्वां दीर्घोऽसम्प्रसारणञ्च!> इति क्विप्, प्रकृतेर्दीर्घश्चेति निष्पन्नात् श्रीशब्दात् सुः । अङयन्तत्वान्नसुलोपः । <w>श्रियाविति ।</w> श्रीशब्दात् औ समागते <<प्रथमयोः पूर्वसवर्णः>>[[6.1.102]] इति बाधित्वा <<अचि श्नुधातुभ्रुवां य्वोरियङुवङौ>>[[6.4.77]] इतीयङि कृते मिलित्वा 'श्रियौ' इति । एवमेव 'श्रियः' इति ।