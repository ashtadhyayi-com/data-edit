<w>एरनेकाच इति ।</w> <<इको यणचि>>[[6.1.77]] इत्यतो यण् इति <<अचि श्नुधातुभ्रुवां य्वोरियङुवङौ>>[[6.4.77]] इत्यतो धातुरित्यनुवर्तते, तच्चावर्तते । तस्मादेव सूत्रात् अचीति चानुवर्तते । अङ्गस्येत्यधिकृतम् । ततश्च प्रत्यये परत इति लभ्यते । अचीति तद्विशेषणम् । तदादिविधिः । तदाह - <w>धात्ववयवेत्यादिना । प्रध्यौ ।</w> <qt>प्रधी-औ</qt> इति स्थिते, अत्र <<प्रथमयोः पूर्वसवर्णः>>[[6.1.102]] इति प्राप्ते <<दीर्घाज्जसि च>>[[6.1.105]] इति निषिद्धे <<इको यणचि>>[[6.1.77]] इति यणि प्राप्ते तं प्रबाध्य <<अचि श्नुधातुभ्रुवां य्वोरियङुवङौ>>[[6.4.77]] इति प्राप्ते तं बाधित्वा <<एरनेकाचोऽसंयोगपूर्वस्य>>[[6.4.82]] इति यणि कृते 'प्र ध् य् औ'  इति जाते अज्झीनं परेण संयुक्ते <qt>प्रध्यौ</qt> इति रूपम् । <qt>प्रधी-जस्</qt> इति स्थिते, अत्र <<चुटू>>[[1.3.7]] इत्यनेन जकारस्येत्सञ्ज्ञाय <<तस्य लोपः>>[[1.3.9]] इति लोपे कृते सति <<इको यणचि>>[[6.1.77]] इति यणि प्राप्ते तं बाधित्वा <<अचि श्नुधातुभ्रुवां य्वोरियङुवङौ>>[[6.4.77]] इतीयङि प्राप्ते तं प्रबाध्य <<एरनेकाचोऽसंयोगपूर्वस्य>>[[6.4.82]] इति यणि कृते सकारस्य रुत्वे रेफस्य विसर्गे च <qt>प्रध्यः</qt> इति रूपम् । सम्बोधने - हे प्रधीः, हे प्रध्यौ, हे प्रध्यः, इति ।अत्र प्रक्रिया प्रथमाविभक्तिवज्ज्ञेया । <w>प्रध्यम् ।</w> <qt>प्रधी-अम्</qt> अत्र <<अमि पूर्वः>>[[6.1.107]] इति पूर्वरूपे प्राप्ते तं बाधित्वा <<अचि श्नुधातुभ्रुवां य्वोरियङुवङौ>>[[6.4.77]] इतीयङि प्राप्ते तं प्रबाध्य <<एरनेकाचोऽसंयोगपूर्वस्य>>[[6.4.82]] इति यणि कृते <qt>प्रध्यम्</qt> इति रूपम् । <w>प्रध्यौ ।</w> प्रथमाद्विवचनवत्प्रक्रिया । <w>प्रध्यः</w> - प्रधीशब्दात् शसि, शकारस्येत्सञ्ज्ञायां लोपे च <<प्रथमयोः पूर्वसवर्णः>>[[6.1.102]] इति पूर्वसवर्णदीर्घे प्राप्ते तं प्रबाध्य <<अचि श्नुधातुभ्रुवां य्वोरियङुवङौ>>[[6.4.77]] इतीयङि प्राप्ते तं बाधित्वा <<एरनेकाचोऽसंयोगपूर्वस्य>>[[6.4.82]] इति यणि कृते <qt>प्रध्यः</qt> इति रूपम् । अत्र पूर्वसवर्णदीर्घाभावान्न नत्वमिति भावः । प्रध्या, प्रधीभ्याम्, प्रधीभिः तृतीया । प्रध्ये, प्रधीभ्यां, प्रधीभ्यः, चतुर्थी । प्रध्यः, प्रधीभ्याम्, प्रधीभ्यः पञ्चमी । प्रध्यः, प्रध्योः, प्रध्याम्, षष्ठी । <w>प्रध्यि ।</w> प्रधीशब्दात्सप्तम्येकवचनविवक्षायां ङौ समागते अनुबन्धलोपे <qt>प्रधी-ई</qt> इति जाते <<अकः सवर्णे दीर्घः>>[[6.1.101]] इति दीर्घे प्राप्ते तं बाधित्वा <<अचि श्नुधातुभ्रुवां य्वोरियङुवङौ>>[[6.4.77]] इतीयङि प्राप्ते तं प्रबाध्य <<एरनेकाचोऽसंयोगपूर्वस्य>>[[6.4.82]] इति यणि कृते <qt>प्रध्यि</qt> इति रूपम् । <w>एवं ग्रामणीरिति ।</w> ग्रामं नयति - नियच्छतीति ग्रामणीः । <!अग्रग्रामाभ्यां नयतेर्णो वाच्यः!> इति णत्वम् । सप्तम्येकवचनं विहाय एवमेव प्रधीशब्दवत् ग्रामणीशब्दस्य रूपाण्यूहनीयानि । प्रथमैकवचने - अङ्यन्तत्वान्न सुलोपः। अजादौ सर्वत्र <<एरनेकाचोऽसंयोगपूर्वस्य>>[[6.4.82]] इति यणेव । अस्त्रीत्वान्नदीकार्यं न । हे ग्रामणीः, ग्रामण्यौ, ग्रामण्यः । ग्रामण्यम्, ग्रामण्यौ, ग्रामण्यः । ग्रामण्या । ग्रामण्ये । ग्रामण्योः । ग्रामण्यामिति । सप्तम्यां तु ग्रामणीशब्दात् ङौ समागते <<ङेराम्नद्याम्नीभ्यः>>[[7.3.116]] इति डेः स्थाने आमि <<एरनेकाचोऽसंयोगपूर्वस्य>>[[6.4.82]] इति यणि <qt>ग्रामण्याम्</qt> इति भवति । <w>अनेकाचः किमिति ।</w> <<एरनेकाचोऽसंयोगपूर्वस्य>>[[6.4.82]] इत्यत्रेति शेषः । <w>नीः ।</w> नीशब्दात्सावागते उकारस्येत्सञ्ज्ञायां च सस्य रुत्वे रस्य विसर्गत्वे च विहिते <w>नीः</w> इति । नीशब्दाव्यथमाद्विवचने औ समागते <<अचि श्नुधातुभ्रुवां य्वोरियङुवङौ>>[[6.4.77]] इतीयङि कृते <qt>नियौ</qt> इति रूपम् । एवमेव जसि <w>नियः</w> इति । <w>अमि शसि चैति ।</w> नीशब्दात् अमि कृते <<अमि पूर्वः>>[[6.1.107]] इति पूर्वरूपे प्राप्ते तं बाधित्वाऽनेनेयङि कृते <qt>नियम्</qt> इति । औटि-नियौ, शसि - <<प्रथमयोः पूर्वसवर्णः>>[[6.1.102]] इति प्रबाध्यानेनेयङि <qt>नियः</qt> इति रूपम् । निया, नीभ्याम्, नीभिः, तृतीया । निये, नीभ्यां, नीभ्यः, चतुर्थी । नियः, नीभ्यां नीभ्यः पञ्चमी । नियः, नियोः, नियाम्, षष्ठी । <w>नियामिति ।</w> नीशब्दात्सप्तम्येकवचनविवक्षायां ङौ समागते ङकारस्येत्सञ्ज्ञायां लोपे च सति <<ङेराम्नद्याम्नीभ्यः>>[[7.3.116]] इति ङेरामि विहिते, विहिते चेयङि <qt>नियाम्</qt> इति रूपम् । सुश्रीः। श्रिञ् सेवायाम् <!क्विब्वचिप्रच्छपायतस्तुकटप्रुजुश्रीणां दीर्घोऽसंप्रसारणं च !> इत्यादिना क्विप् प्रकृतेर्दीर्घश्च । सु श्रयतीति शोभमाना श्रीरस्येति वा सुश्रीः । <w>सुश्रियाविति ।</w> <<एरनेकाचोऽसंयोगपूर्वस्य>>[[6.4.82]] इति सूत्रे <qt>असंयोगपूर्वस्य</qt> इत्युक्तत्वात् सुश्रीशब्दान्तर्गतेवर्णस्य धात्ववयवसंयोगपूर्वत्वात् न यण् ; किन्तु <<अचि श्नुधातुभ्रुवां य्वोरियङुवङौ>>[[6.4.77]] इति योगेनैव सर्वत्राजादौ प्रत्यये परे इयङादेशं विधाय नीशब्दवद्रूपाणि ज्ञेयानि । सप्तम्येकवचने तु अङ्यन्तत्वात् <<ङेराम्नद्याम्नीभ्यः>>[[7.3.116]] इति सूत्रस्याप्राप्तौ ङस्येत्सञ्ज्ञालोपौ कृत्वा इयङि कृते <qt>सुश्रियि</qt> इति रूपम्बोध्यम् । <w>यवक्रियौ ।</w> यवान् क्रीणातीति यवक्रीः । क्रीञ् धातोः क्विपि रूपम् । अत्रापि धात्ववयवसंयोगपूर्वकत्वान्न यण्, किन्तु सर्वत्राजादौ प्रत्यये परे <<अचि श्नुधातुभ्रुवां य्वोरियङुवङौ>>[[6.4.77]] इतीयङ् बोध्यः ।