<w>ओः सुपीति ।</w> <<एरनेकाचोऽसंयोगपूर्वस्य>>[[6.4.82]] इति सूत्रं एरितिवर्जमनुवर्तते । <<अचि श्नुधातुभ्रुवां य्वोरियङुवङौ>>[[6.4.77]] इत्यतोऽचीत्यनुवृत्तम् । तेन सुपीति विशिष्यते । तदादिविधिः । <<इणो यण्>>[[6.4.81]] इत्यतो यणित्यनुवर्तते, तदाह - <w>धात्ववयवेत्यादिना । खलप्वौ, खलप्वः इति ।</w> 'खलपू + औ' <qt>खलपू असू</qt> इति स्थिते <<अचि श्नुधातुभ्रुवां य्वोरियङुवङौ>>[[6.4.77]] इति उवङि प्राप्ते तं बाधित्वा <<ओः सुपि>>[[6.4.83]] इति यणादेशे कृते <qt>खलप्वौ</qt> <qt>खलप्वः</qt> इति रूपे भवतः । अत्र <!गतिकारकेतरपूर्वपदस्य यण् नेष्यते!> इति वार्तिकप्रवृत्तिर्बोध्या । प्रकृते कारकपूर्वकत्वादिह यणितिभावः । हे खलपूः, हे खलप्वौ, हे खलप्वः, सम्बोधनम् । खलप्वम्, खलप्वौ, खलप्वः । खलप्वा, खलप्वेः, खलप्वः, खलप्वः, खलप्वोः, खलपप्वि । इह अजादौ <<एरनेकाचोऽसंयोगपूर्वस्य>>[[6.4.82]] इति यणोऽसम्भवात् उवङि प्राप्ते अनेन सूत्रेण यणिति भावः । उवङोऽपवादो यणिति फलितम् । <w>एवं सुल्वादय इति ।</w> सुष्ठु लुनातीति सुलूः । गतिपूर्वकत्वादिहापि यण् । आदिना केदारलृरित्यादिसंग्रहः । <w>स्वभूरिति ।</w> स्वस्माद्भवतीति क्विप् । कृदन्तत्वात्प्रातिपदिकसञ्ज्ञायां सावागतेऽनुबन्धलोपे सस्य रुत्वे विसर्गे च <qt>स्वभूः</qt> इति रूपम् । <w><qt>स्वभुवौ</qt> <qt>स्वभुवः</qt> इति ।</w> 'स्वभू x औ' इतिस्थिते <<प्रथमयोः पूर्वसवर्णः>>[[6.1.102]] इति पूर्वसवर्णदीर्घे प्राप्ते तं बाधित्वा <<अचि श्नुधातुभ्रुवां य्वोरियङुवङौ>>[[6.4.77]] इत्युवङि प्राप्ते तं प्रबाध्य <<ओः सुपि>>[[6.4.83]] इति यणि प्राप्ते <<न भूसुधियोः>>[[6.4.85]] इति निषिद्धे <<अचि श्नुधातुभ्रुवां य्वोरियङुवङौ>>[[6.4.77]] इत्युवङि विहिते <<ङिच्च>>[[1.1.53]] इत्यन्तादेशे जाते ङकारस्येत्सञ्ज्ञायां लोपे च <qt>स्वभुवौ</qt> इति रूपम् । एवमेव जसि परे <qt>स्वभुवः</qt> इति बोध्यम् । अजादौ विभक्तौ परे सर्वत्र उवङ् भवतीति ज्ञेयम् । <w>वर्षाभूरिति ।</w> वर्षासु भवतीति वर्षाभूः । वर्षर्तादुत्पन्न इत्यर्थः । <qt>वर्षाभूर्दर्दुरे पुमान्</qt> इति यादवः ।