<w>न भूसुधियोरिति</w> <<इणो यण्>>[[6.4.81]] इत्यतो यण् इति <<ओः सुपि>>[[6.4.83]] इत्यतः सुपीति <<इको यणचि>>[[6.1.77]] इत्यतोऽचीति चानुवर्तते, तदाह - <w>एतयोरित्यादिना ।</w> एतयोरित्यनेन सूत्रोक्तभूसुधियोः परामर्शः । <w>अचीति ।</w> अजादावित्यर्थः । <w>सुधियाविति ।</w> 'सुधी + औ' इत्यत्र <<गतिश्च>>[[1.4.60]] इति गतिसञ्ज्ञां कृत्वा <<एरनेकाचोऽसंयोगपूर्वस्य>>[[6.4.82]] इति यणि प्राप्ते <<न भूसुधियोः>>[[6.4.85]] इति यणादेशाभावे <<अचि श्नुधातुभ्रुवां य्वोरियङुवङौ>>[[6.4.77]] इतीयङि विहिते <qt>सुधियौ</qt> । एवं <qt>सुधियः</qt> इत्यादि बोध्यम् । <w>सुखीः सुतीः इति ।</w> सुखीशब्दात् सुतीशब्दाच्च सावागते अङ्यन्तत्वात्सुलोपाभावे 'सुखी + सु' 'सुती + सु' इति स्थिते उकारस्येत्सञ्ज्ञायां लोपे च कृते सस्य रुत्वे विसर्गे च <qt>सुखी:</qt> <qt>सुतीः</qt> इति रूपेसिध्यतः । <w>सुख्यी, सुत्याविति ।</w> सुखीशब्दात् सुतीशब्दाच्च प्रथमाद्विवचने आवागते <<एरनेकाचोऽसंयोगपूर्वस्य>>[[6.4.82]] इति यणि <qt>सुख्यौ, सुत्यौ</qt> इति भवतः । <w>सुख्युः, सुत्युरिति ।</w> सुखीशब्दात् सुतीशब्दाच्च पञ्चम्येकवचनविवक्षायां ङसि समागते ङकारस्येकारस्य चेत्सञ्ज्ञायां लोपे च 'सुखी + अस्' <qt>सुती+अस्</qt> इति स्थिते <<एरनेकाचोऽसंयोगपूर्वस्य>>[[6.4.82]] इति यणि <<ख्यत्यात् परस्य>>[[6.1.112]] इति ङसिसम्बन्धिनोऽकारस्योकारादेशे कृते सस्य रुत्वे विसर्गे च <qt>सुख्युः सुत्युः</qt> इति रूपे स्तः । 'सुखी + ङि' इत्यत्र ङस्येत्सञ्ज्ञायां लोपे च <<एरनेकाचोऽसंयोगपूर्वस्य>>[[6.4.82]] इति यणि <qt>सुख्यि</qt> इति रूपम् । <w>शम्भुर्हरिवदिति ।</w> तत्र पूर्वसवर्णदीर्घः - ऊकारः, गुणस्तु - ओकारः, अव् इत्यादयो विशेषाः, आन्तरतम्यात्बोध्या इति यावत् । शम्भुः शम्भू शम्भवः प्रथमा । हे शम्भो हे शम्भू हे शम्भवः सम्बोधनम् । शम्भुं शम्भू शम्भून् द्वितीया । शम्भुना शम्भुभ्यां शम्भुभिः तृतीया । शम्भवे शम्भुभ्यां शम्भुभ्यः, चतुर्थी । शम्भोः शम्भुभ्यां शम्भुभ्यः पञ्चमी । शम्भोःशम्भ्वोः शम्भूनाम् षष्ठी । शम्भौ शम्भ्वोः शम्भुषु सप्तमी ।