वसोः सम्प्रसारणमिति । प्रत्ययग्रहणपरिभाषया वसोरिति तदन्तग्रहणम् । <<भस्य>>[[6.4.129]] इत्यधिकृतम् । तदाह - वस्वन्तस्येत्यादिना । विदुषः । विद्वस् + शस् अत्र <<लशक्वतद्धिते>>[[1.3.8]] इति शकारस्येत्संज्ञायां <<तस्य लोपः>>[[1.3.9]] इति लोपे <<यचि भम्>>[[1.4.18]] इति भसंज्ञायाम् <<वसोः सम्प्रसारणम्>>[[6.4.131]] इति वस्य स्थाने उकाररूपे सम्प्रसारणे कृते 'विद् उ अस् अस्' इति जाते <<सम्प्रसारणाच्च>>[[6.1.108]] इति पूर्वरूपैकादेशे विदुस्+अस् इति जाते <<आदेशप्रत्यययोः>>[[8.3.59]] इति प्रत्ययावयवत्त्वात् सस्य षत्वे संयोगे च कृते 'विदुषस्' इति भूते अन्त्यसकारस्य <<ससजुषो रुः>>[[8.2.66]] इति रुत्वे उकारस्येत्संज्ञायां लोपे च <<खरवसानयोर्विसर्जनीयः>>[[8.3.15]] इति रेफस्य विसर्गत्वे 'विदुषः' इति रूपम् । विद्वद्भयाम् । विद्वस्+भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां <<वसुस्रंसुध्वंस्वनडुहां दः>>[[8.2.72]] इति सस्य दत्वे 'विद्वद्भ्याम्' इति । विद्वस्+सुप् इत्यत्र पकारस्येत्संज्ञायां लोपे च पदसंज्ञायां <<वसुस्रंसुध्वंस्वनडुहां दः>>[[8.2.72]] इति सस्य दत्वे तस्य <<खरि च>>[[8.4.55]] इत्यनेन चर्त्वे 'विद्वत्सु' इति ।