विभाषा ङिश्योरिति । <<अल्लोपोऽनः>>[[6.4.134]] इत्यनुवर्तते । अङ्गस्येति भस्येति चाधिकृतम् । भस्येत्यनेन च असर्वनामस्थानयजादिस्वादिपरत्वं पूर्ववदनो लभ्यते । तदाह - अङ्गावयव इत्यादिना । ङिश्योरिति । ङिश्च शी चेति विग्रहः । <<नपुंसकाच्च>>[[7.1.19]] इति विहित एवात्र शी गृह्यते । न तु जश्शसोरिशः, तस्मिन् परे भत्वासम्भवात् । दध्नि, दधनि । दधि + ङि अत्र <<अस्थिदधिसक्थ्यक्ष्णामनङुदात्तः>>[[7.1.75]] इत्यनङि <<विभाषा ङिश्योः>>[[6.4.136]] इत्यनेन अन्सम्बन्धिनोऽकारस्य लोपे 'दघ्नि' इति । लोपाभावपक्षे 'दधनि' इति रूपम् । शेष वारिवदिति । प्रथमाद्वितीययोः भ्यामादौ हलि च वारिवदित्यर्थः । सुधि । सुधी+सु अत्र <<ह्रस्वो नपुंसके प्रातिपदिकस्य>>[[1.2.47]] इति ह्रस्वत्वे <<स्वमोर्नपुंसकात्>>[[7.1.23]] इति सोर्लोपे 'सुधि' इति रूपम् । सुधिनी । सुधी + औ अत्र <<ह्रस्वो नपुंसके प्रातिपदिकस्य>>[[1.2.47]] इति ह्रस्वत्वे <<नपुंसकाच्च>>[[7.1.19]] इति औकारस्य शीत्वे शस्येत्सञ्ज्ञायां लोपे च 'सुधि ई' इति जाते <<इकोऽचि विभक्तौ>>[[7.1.73]] इति नुमि च विहिते 'सुधिनी' इति रूपम् । सुधीनि । सुधी+जस् अत्र क्लीवत्वद्घ्रस्वे विहिते <<जश्शसोः शिः>>[[7.1.20]] इति जसः स्थाने शित्वे <<शि सर्वनामस्थानम्>>[[1.1.42]] इति शेः सर्वनामस्थानत्वे शस्य लोपे <<इकोऽचि विभक्तौ>>[[7.1.73]] इति नुमि, उकारमकारयोरित्संज्ञकत्वे लोपे च <<सर्वनामस्थाने चासम्बुद्धौ>>[[6.4.8]] इति नान्तोपधाया दीर्घत्वे संयोगे च कृते 'सुधीनि' इति रूपम् ।