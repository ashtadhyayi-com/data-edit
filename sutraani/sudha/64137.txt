न संयोगादिति । <<अल्लोपोऽनः>>[[6.4.134]] इत्यनुवर्तते, तदाह - वमन्तसंयोगादित्यादिना । यज्वनः । यज्वन् + शस् इत्यत्र शकारस्येत्सञ्ज्ञायां लोपे च <<यचि भम्>>[[1.4.18]] इति भसञ्ज्ञायाम् <<अल्लोपोऽनः>>[[6.4.134]] इत्यनोऽकारस्य लोपे प्राप्ते <<न संयोगाद्वमन्तात्>>[[6.4.137]] इति निषिद्धे सकारस्य रुत्वे विसर्गे च कृते 'यज्वनः' इति रूपम् । एवमेवाजादौ प्रत्यये परे यज्वन् शब्दस्य रूपाणि बोध्यानि । यज्वभ्याम् । यज्वन् + भ्याम् इत्यत्र <<स्वादिष्वसर्वनामस्थाने>>[[1.4.17]] इत्यनेन पदसञ्ज्ञायां <<नलोपः प्रातिपदिकान्तस्य>>[[8.2.7]] इति नलोपे 'यज्वभ्याम्' इति रूपम् । अत्र नलोपस्यासिद्धत्वात् <<सुपि च>>[[7.3.102]] इति न दीर्घत्वमिति भावः । ब्रह्मणः । ब्रह्मन् + शस् इत्यत्र शकारस्येत्सञ्ज्ञायां लोपे च <<यचि भम्>>[[1.4.18]] इति भसञ्ज्ञायाम् <<अल्लोपोऽनः>>[[6.4.134]] इत्यनोऽकारस्य लोपे प्राप्ते <<न संयोगाद्वमन्तात्>>[[6.4.137]] इति मान्तसंयोगत्वात् अल्लोपनिषिद्धे सति <<अट्कुप्वाङ्नुम्व्यवायेऽपि>>[[8.4.2]] इति णत्वे सस्य रुत्वे तस्य विसर्गे च 'ब्रह्मणः' इति रूपम् । ब्रह्मणेति । शसादावचि नाल्लोपः शेषं राजवदिति भावः । 'वेदस्तत्वं तपो ब्रह्म ब्रह्मा विप्रः प्रजापतिः' इत्यमरः ।