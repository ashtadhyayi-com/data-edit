<w>आतो धातोरिति ।</w> अङ्गस्येति भस्येति चाधिकृतम् । धातोरित्यात इति षष्ठ्यन्तेन विशेष्यते । तदन्तविधिः । <<अल्लोपोऽनः>>[[6.4.134]] इत्यतो लोप इत्यनुवर्तते । तदाह - <w>आकारान्तो य इति । अलोऽन्त्यस्येति ।</w> अन्त्यस्याकारस्य लोप इति शेषः । विश्वपाशब्दात् शसि समागते <<लशक्वतद्धिते>>[[1.3.8]] इति शसः शकारस्येत्संज्ञायां <<तस्य लोपः>>[[1.3.9]] इति लोपे च कृते <qt>विश्वपा + अस्</qt> इति स्थितेऽत्र <<सुडनपुंसकस्य>>[[1.1.43]] इत्यनेन सु-औ-जस्-अम्-औट् इत्येतेषां सर्वनामस्थानसंज्ञाविहितत्वात् शसो न सर्वनामस्थानसंज्ञा, तेन <<स्वादिष्वसर्वनामस्थाने>>[[1.4.17]] इत्यनेन सर्वनामस्थानभिन्नस्वादिषु शसादिषु परेषु पूर्वस्य विश्वपाशब्दस्य पदसंज्ञा यां प्राप्तायां <<यचि भम्>>[[1.4.18]] इत्यनेन च सर्वनामस्थानभिन्नयजादिषु स्वादिषु परेषु भसंज्ञायां प्राप्तायां किमत्र विधेयम् इति शङ्कायाम् <<आ कडारादेका संज्ञा>>[[1.4.1]] इत्यनेन एकैव संज्ञा भवतीति नियमात् परत्वादनवकाशत्वाच्च अत्र भसंज्ञैव जाता, तस्यां जातायाम् <<आतो धातोः>>[[6.4.140]] इति सूत्रेण विश्वपाशब्दस्य लोपे प्राप्ते <<अलोऽन्त्यस्य>>[[1.1.52]] इत्यनेन पकारोत्तरवर्त्याकारस्य लोपे कृते पकारस्याकारेण सह संयोगे स् इत्यस्य रुत्वे अनुबन्धलोपे रेफस्य विसर्गे च <qt>विश्वपः</qt> इति रूपम् । <w>विश्वपा इति ।</w> विश्वपाशब्दात् तृतीयैकवचनविवक्षायां टासमागते <<चुटू>>[[1.3.7]] इति टकारस्येत्संज्ञायां लोपे च <qt>विश्वपा-आ</qt> इति स्थितेऽत्र <<यचि भम्>>[[1.4.18]] इति भसंज्ञायां <<आतो धातोः>>[[6.4.140]] इत्याकारलोपे पकारस्याऽऽकारेण सह संयोगे <qt>विश्वपा</qt> इति रूपम् । <w>विश्वपाभ्यामित्यादीति ।</w> विश्वपाशब्दात् भ्यामि विश्वपाभ्याम् । विश्वपाशब्दात् भिसि स् इत्यस्य रुत्वे विसर्गे च विश्वपाभिः । विश्वपाशब्दाच्चतुर्थ्येकवचनविवक्षायां ङेविभक्तौ ङकारस्य <<लशक्वतद्धिते>>[[1.3.8]] इतीत्संज्ञायां <<तस्य लोपः>>[[1.3.9]] इति लोपे <<यचि भम्>>[[1.4.18]] इति भसंज्ञायाम् <<आतो धातोः>>[[6.4.140]] इत्याकारस्य लोपे परेण संयोगे <qt>विश्वपे</qt> इति रूपम् । अत्रेदं ज्ञातव्यम् – अजादिविभक्तौ परे सर्वत्र भसंज्ञा आकारस्य लोपः, हलादौ तु न किमपि कार्यम् । विश्वपाभ्याम्, विश्वपाभ्यः चतुर्थी । विश्वपः, विश्वपाभ्याम्, विश्वपाभ्यः पञ्चमी । विश्वपः, विश्वपोः, विश्वपाम् षष्ठी । विश्वपि, विश्वपोः, विश्वपासु सप्तमी । <w>एवं शङ्खध्मादय इति ।</w> शङ्खं धमतीति शङ्खध्मा । घ्मा शब्दाग्निसंयोगयोः <<क्विप् च>>[[3.2.76]] इति क्विप् । आदिना सोमं पिबतीति सोमपाः । मधु पिबतीति मधुपाः इत्यादयो ग्राह्याः । <w>हाहानिति । </w> हाहा इति गन्धर्वविशेषवाचकमव्युत्पन्नं प्रातिपदिकमेतत् । 'हाहा हूहूश्चैवमाद्या गन्धर्वास्त्रिदिवौकसः' इत्यमरः । सुटि विश्वपावत् । हाहाशब्दात् शसि, अनुबन्धलोपे <<प्रथमयोः पूर्वसवर्णः>>[[6.1.102]] इति पूर्वसवर्णदीर्घादेशे कृते <<तस्माच्छसो नः पुंसि>>[[6.1.103]] इति सकारस्य नकारादेशे <qt>हाहान्</qt> इति । टाविभक्तौ सवर्णदीर्घः हाहा । ङयि वृद्धिः हाहै । ङसिङसोर्दीर्घः हाहाः । ओसि वृद्धिः हाहौः । ङौ आद्गुणः हाहे । हलादौ विश्वपावत् । <w>हरिः ।</w> हरिशब्दात् प्रथमैकवचनविवक्षायां सुप्रत्यये उकारस्येत्संज्ञायां लोपे च <qt>हरि स्</qt> इति जाते सस्य रुत्वे रेफस्य विसर्ग च <qt>हरिः</qt> इति रूपम् । <w>हरी ।</w> हरिशब्दात् औ समागते <<प्रथमयोः पूर्वसवर्णः>>[[6.1.102]] इति पूर्वपरयोः स्थाने पूर्वसवर्णदीर्घादेशे कृते सति <qt>हरी</qt> इति रूपम् ।