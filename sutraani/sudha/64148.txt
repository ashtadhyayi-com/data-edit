यस्येति चेति । यस्य ईतीति छेदः । इश्व अश्च तयोः समाहारः यं तस्य इवर्णस्य अवर्णस्य चेत्यर्थः । भस्येत्यधिकृतम् । <<नस्तद्धिते>>[[6.4.144]] इत्यतः तद्धिते इत्यनुवर्तते, तदाह - ईकारे तद्धित इत्यादिना । औङ: श्यामिति । औङः यः शी आदेशः तस्मिन् परतः <<यस्येति च>>[[6.4.148]] इति लोपस्य प्रतिषेधो वक्तव्य इत्यर्थः । ज्ञाने इति । ज्ञान + औ इत्यत्र <<नपुंसकाच्च>>[[7.1.19]] इत्यौकारस्य शीत्वे शस्येत्सञ्ज्ञायां लोपे च 'ज्ञान ई' इति जाते <<यचि भम्>>[[1.4.18]] इति भसञ्ज्ञायां <<यस्येति च>>[[6.4.148]] इति अकारलोपे प्राप्ते इति निषिद्धे <<आद्गुणः>>[[6.1.87]] इति गुणे च कृते 'ज्ञाने' इति रूपम् ।