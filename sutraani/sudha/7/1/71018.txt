<w>रमेति ।</w> रमाशब्दोऽत्र वर्तते <<ङ्याप्प्रातिपदिकात्>>[[4.1.1]] इत्यनेन सर्वेऽपि स्वादयः प्राप्ताः । एषां मध्यादत्र प्रथमैकवचने सावागते <<उपदेशेऽजनुनासिक इत्>>[[1.3.2]] इति सकारोत्तरवर्त्युकारस्येत्सञ्ज्ञायां <<तस्य लोपः>>[[1.3.9]] इति लोपे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इत्यनेन सस्य लोपे च कृते 'रमा' इति रूपं सिद्ध्यति । <w>औङ आप इति ।</w> आपः इति पञ्चमी । प्रत्ययग्रहणपरिभाषया आवन्तं विवक्षितम् । <<अङ्गस्य>>[[6.4.1]] इत्यधिकृतं पञ्चम्या विपरिणम्यते । औङः इति षष्ठी । <<जसः शी>>[[7.1.17]] इत्यतः शीत्यनुवर्तते, तदाह - <w>आवन्तादित्यादिना ।</w> औङ्शब्दस्याप्रसिद्धार्थत्वादाह - <w>औङितीति । संज्ञेति ।</w> प्राचां शास्त्रे स्थितेति शेषः । <w>रमे इति ।</w> 'रमा + औ' इति स्थिते औकारस्य स्थाने <<औङ आपः>>[[7.1.18]] इति 'शी' आदेशे कृते <<लशक्वतद्धिते>>[[1.3.8]] इति शकारस्येत्सञ्ज्ञायां लोपे च 'रमा + ई' इति जाते <<आद्गुणः>>[[6.1.87]] इति पूर्वपरयोः स्थाने गुणादेशे च विहिते 'रमे' इति रूपम् । <w>रमाः इति ।</w> रमाशब्दाज्जसि समागते <<चुटू>>[[1.3.7]] इति जकारस्येत्संज्ञायां लोपे च <<प्रथमयोः पूर्वसवर्णः>>[[6.1.102]] इति पूर्वसवर्णदीर्घादेशे सस्य रुत्वे विसर्गे च विहिते 'रमाः' इति रूपम् ।