<w>ङेर्य इति ।</w> ङेरियेत्कारान्तात् पष्ठ्येकवचनम्, न तु ङि इति सप्तम्येकवचनात् ; व्याख्यानात् । <<अतो भिस ऐस्>>[[7.1.9]] इत्यतः अत इति पञ्चम्यन्तमनुवर्तते । तेन च <<अङ्गस्य>>[[6.4.1]] इत्यधिकृतं पञ्चम्या विपरिणतं विशेष्यते तदाह - <w>अतोऽङ्गादिति ।</w> अदन्तादङ्गादित्यर्थः । <w>रामायेति ।</w> रामशब्दात् चतुर्थ्येकवचनविवक्षायां ङे विहिते 'राम  ङे' इति जाते तत्र <<ङेर्यः>>[[7.1.13]] इत्यनेन ङेइत्यस्य स्थाने यकारादेशे कृते <qt>राम य</qt> इति । अत्र यकारे <<स्थानिवदादेशोऽनल्विधौ>>[[1.1.56]] इति स्थानिवद्भावेन सुप्त्वमानीय <<सुपि च>>[[7.3.102]] इत्यनेनादन्ताङ्गस्य दीर्घे प्राप्ते <<अलोऽन्त्यस्य>>[[1.1.52]] इत्यनेन अन्त्यस्यालो जाते <qt>रामाय</qt> इति रूपं सिद्धम् । <w>रामाभ्यामिति ।</w> रामशब्दात् चतुर्थ्याः द्विवचनविवक्षायां भ्यामि <qt>राम भ्याम्</qt> अत्र <<सुपि च>>[[7.3.102]] इति दीर्घे तृतीयाद्विवचनवत् <qt>रामाभ्याम्</qt> इति रूपम् ।