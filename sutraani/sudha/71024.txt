अतोऽमिति । अत इति पञ्चमी । अङ्गस्येत्यधिकृतं पञ्चम्या विपरिणम्यते । अत इत्यनेन विशेष्यते । तदन्तविधिः । <<स्वमोर्नपुंसकात्>>[[7.1.23]] इत्यनुवर्तते । तदाह - अतोऽङ्गादिति । ज्ञानमिति । ज्ञानशब्दात्सावागते <<अतोऽम्>>[[7.1.24]] इति सोरमि कृते <<अमि पूर्वः>>[[6.1.107]] इति पूर्वरूपैकादेशे 'ज्ञानम्' इति रूपम् । हल्लोप इति । पूर्वरूपे कृते सम्बुद्धेर्मकारमात्र यत् परिशिष्टं तस्य <<एङ्ह्रस्वात् सम्बुद्धेः>>[[6.1.69]] इति लोप इत्यर्थः । हे ज्ञान इति । 'ज्ञान - सु' अत्र <<अतोऽम्>>[[7.1.24]] इत्यमि <<अमि पूर्वः>>[[6.1.107]] इति पूर्वरूपैकादेशे ज्ञानम् इति जाते <<एङ्ह्रस्वात् सम्बुद्धेः>>[[6.1.69]] इति मलोपे 'हे ज्ञान' इति रूपम् ।