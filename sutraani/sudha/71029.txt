शसो न इति । न इति लुप्तप्रथमाविभक्तिकमिति यावत् । युष्मान्, अस्मान् । युष्मद् + शस् अस्मद् + शस् इत्यत्र <<लशक्वतद्धिते>>[[1.3.8]] इति शस्येत्संज्ञायां लोपे च <<शसो न>>[[7.1.29]] इति नादेशे <<तस्मादित्युत्तरस्य>>[[1.1.67]] इत्यनेनोत्तरस्य सर्वस्य प्राप्ते <<आदेः परस्य>>[[1.1.54]] इति आद्याकारस्य जाते 'युष्मद् + न् स्' 'अस्मद् + न् स्' इति भूते <<संयोगान्तस्य लोपः>>[[8.2.23]] इति स् लोपे <<द्वितीयायां च>>[[7.2.87]] इत्यन्तस्य द् मात्रस्य आकारे <<अकः सवर्णे दीर्घः>>[[6.1.101]] इति पूर्वपरयोः स्थाने दीर्घादेशे 'युष्मान्' 'अस्मान्' इति रूपम् ।