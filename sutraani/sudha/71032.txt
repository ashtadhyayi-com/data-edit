एकवचनस्यचेति । <<युष्मदस्मद्भ्यां ङसोऽश्>>[[7.1.27]] इत्यतो युष्मदस्मद्भ्यामित्यनुवर्तते, <<पञ्चम्या अत्>>[[7.1.31]] इति च तदाह -आभ्यामिति । त्वत्, मत् । युष्मद् + ङसि , अस्मद् + ङसि इत्यत्र <<त्वमावेकवचने>>[[7.2.97]] इति युष्मदो मपर्यन्तस्य त्वादेशे अस्मदो मपर्यन्तस्य च मादेशे <<अतो गुणे>>[[6.1.97]] इति पररूपे <<एकवचनस्य च>>[[7.1.32]] इति ङसेरति विहिते <<शेषे लोपः>>[[7.2.90]] इति द् मात्रलोपे त्व + अत् म + अत् इति जाते <<अतो गुणे>>[[6.1.97]] इति पररूपत्वे च 'त्वत्' इति 'मत्' इति च भवतः । भ्यामि - पूर्ववत् - 'युवाभ्याम्' 'आवाभ्याम्' इति स्तः ।