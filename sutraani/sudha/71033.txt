साम इति । 'सकारेण सहितः आम् साम् तस्येत्यर्थः ।' ससुट्कस्य आम इति यावत् । युष्माकम् अस्माकम् । युष्मद् + आम् अस्मद् + आम् इत्यत्र <<साम आकम्>>[[7.1.33]] इति आमि साम्त्वमारोप्य आकमादेशे विहिते युष्मद् + आकम् अस्मद् + आकम् इति जाते <<शेषे लोपः>>[[7.2.90]] इति दलोपे <<अकः सवर्णे दीर्घः>>[[6.1.101]] इति सवर्णदीर्घत्वे 'युष्माकम्' 'अस्माकम्' इति । त्वयि, मयि । युष्मद् + ङि अस्मद् + ङि इत्यत्र <<त्वमावेकवचने>>[[7.2.97]] इति युष्मदो मपर्यन्तस्य त्वादेशे अस्मदो मपर्यन्तस्य च मादेशे कृते <<अतो गुणे>>[[6.1.97]] इति पररूपत्वे च कृते त्वद् + ङि मद् + ङि इति जाते ङकारस्येसंज्ञायां लोपे च <<योऽचि>>[[7.2.89]] इति दकारस्य यकारादेशे 'त्वयि' 'मयि' इति भवतः । ओसि - युवयोः, आवयोः पूर्ववत् । युष्मासु, अस्मासु । युष्मद् + सुप् अस्मद् +सुप् इत्यत्र पकारस्येत्संज्ञायां लोपे च कृते <<युष्मदस्मदोरनादेशे>>[[7.2.86]] इति 'द्' इत्यस्यात्वे <<अकः सवर्णे दीर्घः>>[[6.1.101]] इति दीर्घत्वे च जाते 'युष्मासु' 'अस्मासु' इति रूपे स्तः ।