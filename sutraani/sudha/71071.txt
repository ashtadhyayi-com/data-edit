युजेरसमास इति । <<उगिदचां सर्वनामस्थानेऽधातोः>>[[7.1.70]] इत्यतः सर्वनामस्थान इत्यनुवर्तते । <<इदितो नुम् धातोः>>[[7.1.58]] इत्यतो नुमिति च । तदाह - सर्वनामस्थान इत्यादिना । युङ् । युज् + सु इत्यत्र सुबुत्पतेः प्राक् <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इति क्विनि, क्विनो लोपे क्विनः कृत्सञ्ज्ञायां कृदन्तत्वात्प्रातिपदिकसञ्ज्ञायां सावागते सोरुकारे गते <<युजेरसमासे>>[[7.1.71]] इति नुमि उमि गते मित्वादन्त्यादचः परे 'युन् ज् स्' इति जाते <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<संयोगान्तस्य लोपः>>[[8.2.23]] इति ज् लोपे <<क्विन्प्रत्ययस्य कुः>>[[8.2.62]] इति नकारस्य कुत्वेन ङत्वे 'युङ्' इति रूपम् । युञ्जौ । युज + औ इत्यत्र <<युजेरसमासे>>[[7.1.71]] इति नुमि उमि गते मित्वादन्त्यादचः परे <<नश्चापदान्तस्य झलि>>[[8.3.24]] इत्यनुस्वारे <<अनुस्वारस्य ययि परसवर्णः>>[[8.4.58]] इति परसवर्णे ञकारे च कृते संयोगे सति 'युञ्जौ' इति रूपम् । एवमेव 'युञ्जः' इति रूपम् । युज् + शस् अत्र शकारस्येत्सञ्ज्ञायां लोपे च जस्य अकारेण सह संयोगे सस्य रत्वे रस्य विसर्गत्वे च 'युजः' इति । टायाम् -युजा । युग्भ्याम् । युज् + भ्याम् अत्र पद सञ्ज्ञायाम् <<क्विन्प्रत्ययस्य कुः>>[[8.2.62]] इति कवर्गादेशे विहिते 'युग्भ्याम्' इति रूपम् । युग्भिः । युजे, युग्भ्याम्, युग्भ्यः । युजः, युजोः, युजाम् । युजि । युज् + सुप् इत्यत्र पकारस्येत्सञ्ज्ञायां लापे च <<स्वादिष्वसर्वनामस्थाने>>[[1.4.17]] इति पदसञ्ज्ञायां <<क्विन्प्रत्ययस्य कुः>>[[8.2.62]] इति कुत्वेन गकारे <<खरि च>>[[8.4.55]] इति चर्त्वेन ककारे <<आदेशप्रत्यययोः>>[[8.3.59]] इति सुपः सकारस्य मूर्धन्यादेशेन षकारे क् ष् संयोगेन क्षकारे 'युक्षु' इति ।