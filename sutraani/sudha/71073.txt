इकोऽचीति । <<इदितो नुम् धातोः>>[[7.1.58]] इत्यतो नुमित्यनुवर्तते, <<नपुंसकस्य झलचः>>[[7.1.72]] इत्यतो नपुंसकस्येत्यनुवर्तते । अङ्गस्येत्यधिकृतम् इको विशेष्यते, तदन्तविधिस्तदाह - इगन्तस्येत्यादिना । 'वारिणी' । वारि + औ इत्यत्र <<नपुंसकाच्च>>[[7.1.19]] इत्यौकारस्य शीत्वे शस्य लोपे च कृते 'वारि ई' इति जाते <<इकोऽचि विभक्तौ>>[[7.1.73]] इति नुमि कृते उमि गते 'वारिन् ई' इति जाते <<अट्कुप्वाङ्नुम्व्यवायेऽपि>>[[8.4.2]] इति नस्य णत्वे 'वारिणी' इति रूपम् । वारीणि । वारि +जस् इत्यत्र <<जश्शसोः शिः>>[[7.1.20]] इति जसः स्थाने शीत्वे <<शि सर्वनामस्थानम्>>[[1.1.42]] इति शीत्यस्य सर्वनामस्थानत्वे <<लशक्वतद्धिते>>[[1.3.8]] इति शस्येत्संज्ञकत्वे <<तस्य लोपः>>[[1.3.9]] इति लोपे <<इकोऽचि विभक्तौ>>[[7.1.73]] इति नुमि उकारमकारयोरित्संज्ञकत्वे लोपे च <<सर्वनामस्थाने चासम्बुद्धौ>>[[6.4.8]] इति नान्तोपधाया दीर्घत्वे <<अट्कुप्वाङ्नुम्व्यवायेऽपि>>[[8.4.2]] इति णत्वे च कृते 'वारीणि' इति रूपम् । न लुमतेत्यस्यानित्यत्वादिति । अत्र <<इकोऽचि विभक्तौ>>[[7.1.73]] इत्यत्राज्ग्रहणं ज्ञापकम् । तथाहि - हलादिषु भ्यामादिषु सत्यपि नुमि <<नलोपः प्रातिपदिकान्तस्य>>[[8.2.7]] इति तस्य लोपसम्भवात्, सम्बुद्धौ तु लुका लुप्ततया प्रत्ययलक्षणाभावेन तत्र नुमः प्राप्तेरभावाच्च अचीति व्यर्थं सत् <<न लुमताङ्गस्य>>[[1.1.63]] इत्यस्यानित्यतां ज्ञापयतीति भावः । हे वारे - हे वारि । 'हे वारि सु' इत्यत्र <<स्वमोर्नपुंसकात्>>[[7.1.23]] इति सोर्लोपे 'हे वारि' इति । <<न लुमताङ्गस्य>>[[1.1.63]] इत्यस्यानित्यत्वेन <<प्रत्ययलोपे प्रत्ययलक्षणम्>>[[1.1.62]] इत्यनेन प्रत्ययलक्षणत्वात्पक्षे <<ह्रस्वस्य गुणः>>[[7.3.108]] इति गुणे <<एङ्ह्रस्वात् सम्बुद्धेः>>[[6.1.69]] इति सोर्लोपे 'हे वारे' इति । आङो नेति । रूपे विशेषाभावेऽपि नुमपेक्षया परत्वेन ना भावस्यैव न्याय्यत्वादिति भावः । वारिणेति । वारि + टा अत्र <<शेषो घ्यसखि>>[[1.4.7]] इति घिसंज्ञायाम् <<आङो नाऽस्त्रियाम्>>[[7.3.120]] इति टास्थाने नादेशे णत्वे च विहिते 'वारिणा' इति रूपम् । वृद्धयौत्वेति । अतिसखिनीत्यत्र <<सख्युरसम्बुद्धौ>>[[7.1.92]] इति णिद्वद्भावाद् वृद्धिः प्राप्ता, वारिणीत्यत्र तु <<अच्च घेः>>[[7.3.119]] इत्यौवम् । प्रियक्रोष्टुनीत्यादौ तृज्वद्भावः प्राप्तः । वारिण इत्यत्र <<घेर्ङिति>>[[7.3.111]] इति गुणः प्राप्तः । तान् सर्वान् पूर्वर्विप्रतिषेधेन बाधित्वा नुमित्यर्थः। वारिणे । वारि + ङे अत्र अनुबन्धलोपे घित्वात् <<घेर्ङिति>>[[7.3.111]] इति गुणे प्राप्ते इति पूर्वविप्रतिषेधस्य प्रबलत्वात् <<इकोऽचि विभक्तौ>>[[7.1.73]] इति नुमि णत्वे च कृते 'वारिणे' इति रूपम् । वारिण इति । ङसिङसोर्गुणं बाधित्वा नुमि णत्वे रूपम् । वारिणोः । वारि + ओस अत्र यणं बाधित्वा नुमि णत्वे च रूपम् । वारीणामिति । वारि + आम् अत्र परत्वान्नुटं बाधित्वा नुमि प्राप्ते इति पूर्वविप्रतिषेधेन नुटि <<नामि>>[[6.4.3]] इति दीर्घे णत्वे च कृते 'वारीणाम्' इति रूपम् । वारिणीति । वारि + इ इति स्थिते अत्र <<अच्च घेः>>[[7.3.119]] इत्यौत्त्वं परमपि बाधित्वा इति पूर्वविप्रतिषेधे नुमि उकारमकारयोरित्सञ्ज्ञकत्वे लोपे नस्य णत्वे च कृते मिलित्वा 'वारिणि' इति रूपम् ।