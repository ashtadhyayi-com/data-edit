तृतीयादिष्विति । भाषितः पुमान् येन प्रवृत्तिनिमित्तेन तत् भाषितपुंस्कं तदस्यास्तीति अर्श आद्यच् । शब्दस्वरूपम्, विशेष्यम् । पुंस्त्वे नपुंसकत्वे च एकप्रवृत्तिनिमित्तकमिति यावत् । <<इकोऽचि विभक्तौ>>[[7.1.73]] इत्यतः इकोऽचीति <<नपुंसकस्य झलचः>>[[7.1.72]] इत्यतो नपुंसकस्येति चानुवर्तते । पष्ठी च प्रथमया विपरिणम्यते । तदाह - प्रवृत्तिनिमित्तैक्य इत्यादिना । सुधिया, सुधिनेति । सुध्यातृत्वस्य शोभनज्ञानवत्वस्य वा प्रवृत्तिनिमित्तस्य पुंसि नपुंसके च एकत्वात् पुंवत्त्वविकल्पः । तेन पुंवद्भावपक्षे अजादौ विभक्तौ परे <<अचि श्नुधातुभ्रुवां य्वोरियङुवङौ>>[[6.4.77]] इतीयङि 'सुधिया' इति । पुंवद्भावाभावपक्षे – नुमि - 'सुधिना' इति । मधु । मधु + सु इत्यत्र <<स्वमोर्नपुंसकात्>>[[7.1.23]] इति सोर्लोपे 'मधु' इति । मधुनी । मधु + औ अत्र <<नपुंसकाच्च>>[[7.1.19]] इत्यौकारस्य शीत्वे अनुबन्धलोपे <<इकोऽचि विभक्तौ>>[[7.1.73]] इति नुमि उमि गते संयोगे च कृते 'मधुनी' इति रूपम् । मधूनि । मधु + जस् इत्यत्र <<जश्शसोः शिः>>[[7.1.20]] इति जसः शीत्वे <<शि सर्वनामस्थानम्>>[[1.1.42]] इति शेः सर्वनामस्थानत्वे <<इकोऽचि विभक्तौ>>[[7.1.73]] इति नुमि उमि गते <<सर्वनामस्थाने चासम्बुद्धौ>>[[6.4.8]] इति नान्तस्योपधायाः दीर्घत्वे कृते च संयोगे 'मधूनि' इति रूपम् । हे मधो - हे मधु । अत्र <<न लुमताङ्गस्य>>[[1.1.63]] इति निषेधस्यानित्यत्वात्पक्षे सम्बुद्धिनिमित्तको गुणः । तदभावे च द्वितीयं रूपमिति स्पष्टं वारिशन्दनिरूपणे उक्तम् । सुलु । सुष्ठु लुनातीति क्विप् । <<ह्रस्वो नपुंसके प्रातिपदिकस्य>>[[1.2.47]] इति ह्रस्वः । सुलु + सु अत्र <<स्वमोर्नपुंसकात्>>[[7.1.23]] इति सोर्लोपे 'सुलु' इति । सुलुनी । सुलु+ औ अत्र <<नपुंसकाच्च>>[[7.1.19]] इति औस्थाने श्यादेशे अनुबन्धलोपे <<इकोऽचि विभक्तौ>>[[7.1.73]] इति नुमि उमि गते मिलित्वा 'सुलुनी' इति । सुलूनि । सुलु + जस् अत्र <<जश्शसोः शिः>>[[7.1.20]] इति जसः स्थाने 'शि' आदेशे <<शि सर्वनामस्थानम्>>[[1.1.42]] इति सर्वनामस्थानसंज्ञकत्वे <<नपुंसकस्य झलचः>>[[7.1.72]] इति नुमि मित्त्वादन्त्यादचः परे सति उमि गते <<सर्वनामस्थाने चासम्बुद्धौ>>[[6.4.8]] इति दीर्घे 'सुलूनि' इति । सुल्वा, सुलुनेत्यादि । शोभनलवनकर्तृत्वं प्रवृत्तिनिमित्तमेकमिति पुंवत्वविकल्पः। पुंवत्वे ह्रस्वाभावेनाघित्वात् नाभावो न, नुमभावश्च । <<ओः सुपि>>[[6.4.83]] इति यण् सुल्वा । पुंवत्वाभावपक्षे तु यणं बाधित्वा नुम् । 'सुलुना' इति । ङेप्रभृतिषु तु पुंवत्वाभावे इति पूर्वविप्रतिषेधेन नुमि सुलुने, पुंवत्वे तु सुल्वे, ङसिङसोः - सुलुनः, सुल्वः, ओसि - सुलुनोः, सुल्वोः । आमि -सुलनाम्, सुल्वाम् । ङौ - सुलुनि, सुल्वि, इति बोध्यम् । धातृ । धातृ + सु इत्यत्र <<स्वमोर्नपुंसकात्>>[[7.1.23]] इति सोर्लोपे 'धातृ' इति । धातृणी । धातृ + औ इत्यत्र <<नपुंसकाच्च>>[[7.1.19]] इत्यौकारस्य शीत्वे अनुबन्धलोपे <<इकोऽचि विभक्तौ>>[[7.1.73]] इति नुमि उमि गते णत्वे च कृते 'धातृणी' इति । धातॄणि । धातृ + जस् अत्र <<जश्शसोः शिः>>[[7.1.20]] इति जसः शित्वे <<शि सर्वनामस्थानम्>>[[1.1.42]] इति शेः सर्वनामस्थानत्वे शकारस्येत्संज्ञायां लोपे च <<नपुंसकस्य झलचः>>[[7.1.72]] इति नुमि उमि गते सति <<सर्वनामस्थाने चासम्बुद्धौ>>[[6.4.8]] इति नान्तस्योपधाया दीर्घत्वे इति णत्वे 'धातृणि' इति रूपम् । हे धात:, हे धातृ । हे घातृ + सु अत्र <<स्वमोर्नपुंसकात्>>[[7.1.23]] इति सोर्लोपे <<न लुमताङ्गस्य>>[[1.1.63]] इत्यस्यानित्यत्वात्प्रत्ययलक्षणे सम्बुद्धिनिमित्तकगुणे अकारे रपरे च जाते रेफस्य विसर्गे 'हे धातः' इति । पक्षे - 'हे घातृ' इति । धारणकर्तृत्वरूपप्रवृत्तिनिमित्तैक्यात् टादावचि पुंवत्त्वविकल्पः । तेन धात्रा - धातृणा । धात्रे - धातृणे । धातुः - धातृणः । धात्रोः - धातृणोः । इति नुट् । धातृणाम् । धातरि - धातृणि ।