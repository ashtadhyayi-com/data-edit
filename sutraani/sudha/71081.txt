शप्श्यनोर्नित्यमिति । <<आच्छीनद्योर्नुम्>>[[7.1.80]] इत्यनुवर्तते, <<नाभ्यस्ताच्छतुः>>[[7.1.78]] इत्यतः शतुरित्यनुवर्तते । अवयव इति चाध्याहियते । तदाह - शप्श्यनारादित्यादिना । पचन्ती । <qt>पचत् + औ</qt> इत्यत्र <<नपुंसकाच्च>>[[7.1.19]] इति औस्थाने श्यादेशे शस्येत्सञ्ज्ञायां लोपे च <<शप्श्यनोर्नित्यम्>>[[7.1.81]] इति नुमि उमि गते मित्वादन्त्यादच: परे अनुस्वारे परसवर्णे च कृते, कृते च संयोगे 'पचन्ती' इति । पचन्ति । जश्शसोः शौ सर्वनामस्थानत्वान्नुमि रूपम् । दीव्यत् । दिवुधातोः लटः शतरि, श्यन् <<हलि च>>[[8.2.77]] इति दीर्घः । दीव्यच्छब्दात् स्वमोर्लुगिति भावः । दीव्यन्ती । औङः श्याम्, <<शप्श्यनोर्नित्यम्>>[[7.1.81]] इति नुमि रूपम् । दीव्यन्ति । जश्शसोः शौ सर्वनामस्थानत्वात् नुमिति भावः । धनुः । 'धनुष्+सु' अत्र <<स्वमोर्नपुंसकात्>>[[7.1.23]] इति सोर्लुकि, षस्य असिद्धत्वात् <<ससजुषो रुः>>[[8.2.66]] इति रुत्वे अनुबन्धलोपे <<खरवसानयोर्विसर्जनीयः>>[[8.3.15]] इति रेफस्य विसर्गत्वे च कृते 'धनुः' इति रूपम् । धनुषी । <qt>धनुष् + औ</qt> अत्र <<नपुंसकाच्च>>[[7.1.19]] इति औस्थाने श्यादेशे शस्येत्सञ्ज्ञायां लोपे संयोगे च कृते 'धनुषी' इति । धनूंषि । <qt>धनुष् + जस्</qt> अत्र <<जश्शसोः शिः>>[[7.1.20]] इति जसः शौ कृते शस्येत्सञ्ज्ञायां लोपे च <<शि सर्वनामस्थानम्>>[[1.1.42]] इति सर्वनामस्थानसञ्ज्ञायाम् <<नपुंसकस्य झलचः>>[[7.1.72]] इति नुमि, उमि गते मित्वादन्त्यादचः परे जाते <<सान्तमहतः संयोगस्य>>[[6.4.10]] इति सान्तसंयोगस्योपधायाः दीर्घत्वे <<नश्चापदान्तस्य झलि>>[[8.3.24]] इत्यनुस्वारे <<नुम्विसर्जनीयशर्व्यवायेऽपि>>[[8.3.58]] इति सस्य षत्वे संयोगे च कृते 'धनूंषि' इति रूपम् । धनुषा । <qt>धनुष् + टा</qt> अत्र <<चुटू>>[[1.3.7]] इति टकारस्येत्सञ्ज्ञायां <<तस्य लोपः>>[[1.3.9]] इति लोपे संयोगे च कृते 'धनुषा' इति । धनुर्भ्याम् । <qt>धनुष् + भ्याम्</qt> अत्र षत्वस्यासिद्धत्वात् <<ससजुषो रुः>>[[8.2.66]] इति रुत्वे उकास्य <<उपदेशेऽजनुनासिक इत्>>[[1.3.2]] इतीसञ्ज्ञायां <<तस्य लोपः>>[[1.3.9]] इति लोपे संयोगे च कृते 'धनुर्भ्याम्' इति रूपम् । एवं चक्षुर्हविरादय इति । चक्षुः, चक्षुषी, चक्षूंषि । चक्षुषा, चक्षुर्भ्याम् । इत्यादि । हविः, हविषी, हर्वीषि । हविषा, हविर्भ्याम् । इत्यादि । पयः । <qt>पयस् + सु</qt> अत्र <<स्वमोर्नपुंसकात्>>[[7.1.23]] इति सोर्लुकि, सस्य <<ससजुषो रुः>>[[8.2.66]] इति रुत्वे उकारस्येत्सञ्ज्ञायां लोपे च कृते रेफस्य <<खरवसानयोर्विसर्जनीयः>>[[8.3.15]] इति विसर्गे 'पयः' इति । पयसी । 'पयस्+औ' अत्र <<नपुंसकाच्च>>[[7.1.19]] इति औस्थाने श्यादेशे शस्येत्सञ्ज्ञायां लोपे संयोगे च कृते 'पयसी' इति । पयांसि । <qt>पयस् + जस्</qt> अत्र <<जश्शसोः शिः>>[[7.1.20]] इति जसः स्थाने शौ कृते शस्येत्सञ्ज्ञायां लोपे च <<शि सर्वनामस्थानम्>>[[1.1.42]] इति सर्वनामस्थानसञ्ज्ञायां <<नपुंसकस्य झलचः>>[[7.1.72]] इति नुमि उमि गते मित्वादन्त्यादचः परे <<सान्तमहतः संयोगस्य>>[[6.4.10]] इति सान्तसंयोगस्योपधायाः दीर्घत्वे अनुस्वारे परसवर्णे च जाते संयोगे च कृते 'पयांसि' इति । पयसा । 'पयस्+टा' अत्र टकारस्येत्सञ्ज्ञायां लोपे च कृते, कृते च संयोगे 'पयसा' इति । पयोभ्याम् । सस्य रुत्वे, <<हशि च>>[[6.1.114]] इति रोरुत्वे, गुणे च रूपम् । सुपुम् । सु-शोभनः पुमान् यस्य गृहस्य इति बहुव्रीहौ, सुपुंस् शब्दात् स्वमोर्लुक, संयोगान्तलोपः। सुपुंसी । <qt>सुपुंस् + औ</qt> अत्र <<नपुंसकाच्च>>[[7.1.19]] इति औस्थाने श्यादेशे शस्येत्सञ्ज्ञायां लोपे संयोगे च कृते 'सुपुंसी' इति । सुपुमांसि । <qt>सुपुंस् + जस् </qt> अत्र <<जश्शसोः शिः>>[[7.1.20]] इति जसः स्थाने शौ कृते शस्येत्सञ्ज्ञायाम्, लोपे च <<शि सर्वनामस्थानम्>>[[1.1.42]] इति सर्वनामस्थानसञ्ज्ञायां <<पुंसोऽसुङ्>>[[7.1.89]] इति असुङि, ङस्येत्सञ्ज्ञायां लोपे च उकारे गते <<अनेकाल्शित्सर्वस्य>>[[1.1.55]] इति सर्वस्यादेशे प्राप्ते <<ङिच्च>>[[1.1.53]] इत्यन्तादेशे जाते । <qt>सुपुम् स् + इ</qt> इति जाते <<नपुंसकस्य झलचः>>[[7.1.72]] इति नुमि, उमि गते, मित्वादन्त्यादचः परे <<सान्तमहतः संयोगस्य>>[[6.4.10]] इति सान्तसंयोगगतस्य नान्तस्योपधाया दीर्घत्वे नस्यानुस्वारे च कृते 'सुपुमांसि' इति रूपम् । अदः । अदस् शब्दात् स्वमोर्लुक्, रूत्वविसर्गौ, सान्तत्वात् न् मुत्वम्, लुका लुप्तत्वात् त्यदाद्यत्वं नेति भावः । औङादावाह् - विभक्तिकार्यामिति । त्यदाद्यत्वादिकमित्यर्थः । उत्वमत्वे । <<पूर्वत्रासिद्धम्>>[[8.2.1]] इति विभक्तिकार्योत्तरम् उत्वमत्वे इत्यर्थः । अमू । <qt>अदस् + औ</qt> इति स्थिते अत्र <<त्यदादीनामः>>[[7.2.102]] इत्यत्वे <<अतो गुणे>>[[6.1.97]] इति पररूपत्वे <<नपुंसकाच्च>>[[7.1.19]] इति औस्थाने श्यादेशे शस्येत्सञ्ज्ञायां लोपे च <<आद्गुणः>>[[6.1.87]] इति गुणे 'अदे' इति जाते <<अदसोऽसेर्दादु दो मः>>[[8.2.80]] इति दात्परस्योत्वे दस्य च मत्वे 'अमू' इति । अमूनि । <qt>अदस् + जस्</qt> अत्र त्यदाद्यत्वे पररूपत्वे <<जश्शसोः शिः>>[[7.1.20]] इति श्यादेशे शस्येत्सञ्ज्ञायां लोपे च <<शि सर्वनामस्थानम्>>[[1.1.42]] इति सर्वनामस्थानसञ्ज्ञायां <<नपुंसकस्य झलचः>>[[7.1.72]] इति नुमि, उमि गते मित्वादन्त्यादचः परे <<सर्वनामस्थाने चासम्बुद्धौ>>[[6.4.8]] इति नान्तोपधाया दीर्घत्वे 'अदानि' इति जाते <<अदसोऽसेर्दादु दो मः>>[[8.2.80]] इति दात्परस्याकारस्योत्वे दस्य च मत्वे 'अमूनि' इति रूपम । शेषम् । अमुना, अमूभ्याम्, अमीभिः । इत्यादिः । पुंवदिति । पुँल्लिङ्गे यथोक्तं, तद्वदिति यावत् । इति हलन्तनपुंसकलिङ्गप्रकरणम् ॥