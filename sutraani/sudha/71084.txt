दिव औदिति । <<सावनडुहः>>[[7.1.82]] इत्यतः सौ इत्यनुवर्तते । दिव इति षष्ठ्यन्तम् । इत्यौणादिकम् वा प्रातिपदिकं गृह्यते, न तु दिवु क्रीडादौ इति धातुः, <ऽनिरनुबन्धकग्रहणे न सानुबन्धकस्यऽ> इति न्यायात् । तदाह - दिविति प्रातिपदिकस्येति । सुद्योरिति । सुदिव् + सु इत्यत्र <<दिव औत्>>[[7.1.84]] इति वकारस्यौत्वे <<इको यणचि>>[[6.1.77]] इति यणि सस्य रुत्वे रस्य विसर्गत्वे च कृते 'सुद्यौः' इति रूपम् । सुदिवाविति । अजादिषु सुदिव् शब्दः अविकृत एवेति भावः ।