पुंसोऽसुङ् । अत्र <<इतोऽत् सर्वनामस्थाने>>[[7.1.86]] इत्यतः 'सर्वनामस्थाने' इत्यनुवर्तते । पुमान् । पंस्+सु इत्यत्र <<पुंसोऽसुङ्>>[[7.1.89]] इत्यसुङि विहिते <<ङिच्च>>[[1.1.53]] इति अन्तिमसकारस्य स्थाने जाते पुमसुङ्+सु इति भूते <<हलन्त्यम्>>[[1.3.3]] इति ङकारस्य <<उपदेशेऽजनुनासिक इत्>>[[1.3.2]] इति उकारस्य चेत्संज्ञायां <<तस्य लोपः>>[[1.3.9]] इति उभयोर्ङ्कारोकारयोर्लोपे पुमस्+सु इति स्थिते सोर्हल्ङ्यादिना लोपे प्रत्ययलक्षणे <<उगिदचां सर्वनामस्थानेऽधातोः>>[[7.1.70]] इति नुमि उमि गते मित्वादन्त्यादचः परे <<सान्तमहतः संयोगस्य>>[[6.4.10]] इति उपधायाः दीर्घत्वे <<संयोगान्तस्य लोपः>>[[8.2.23]] इति स् लोपे च 'पुमान्' इति । हे पुमन् । पुंस्+सु अत्र <<पुंसोऽसुङ्>>[[7.1.89]] इत्यसुङि ङित्वादन्त्यावयवे जाते अनुबन्धलोपे सोर्लोपे च जाते नुमि, <<सान्तमहतः संयोगस्य>>[[6.4.10]] इत्यत्र 'असम्बुद्धौ' इत्युक्तत्वात् दीर्घाभावे संयोगान्तलोपे च रूपम् । पुमांसौ । पुंस्+औ अत्र <<पुंसोऽसुङ्>>[[7.1.89]] इत्यसुङि <<ङिच्च>>[[1.1.53]] इत्यन्तावयवे जाते उङो लोपे <<उगिदचां सर्वनामस्थानेऽधातोः>>[[7.1.70]] इति नुमि मित्वादन्त्यादचः परे उमि गते 'पुमन् स् औ' इति जाते <<सुडनपुंसकस्य>>[[1.1.43]] इति सर्वनामस्थानसंज्ञायां <<सान्तमहतः संयोगस्य>>[[6.4.10]] इति सान्तसंयोगस्योपधायाः दीर्घे <<नश्चापदान्तस्य झलि>>[[8.3.24]] इति अनुस्वारे 'पुमांसौ' इति रूपम् । पुंसः । पुंस्+शस् अत्र शकारस्येत्संज्ञायां लोपे च कृते, कृते च संयोगे अन्तिमसकारस्य रुत्वे, तस्य विसर्गे च रूपम् । पुंभ्याम् । पुंस्+भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां <<संयोगान्तस्य लोपः>>[[8.2.23]] इति स् लोपे 'पुम्भ्याम्' इति । पुंसु । अत्र पदसञ्ज्ञायां सस्य संयोगान्तलोपः । उशना । उशनस्+सु अत्र <<ऋदुशनस्पुरुदंसोऽनेहसां च>>[[7.1.94]] इति अनङि <<ङिच्च>>[[1.1.53]] इत्यन्तस्य सः स्थाने कृते ङकारस्येत्सञ्ज्ञायां लोपे च अकारस्योच्चारणार्थत्वात्तस्मिन् गते 'उशनन् सु' इति स्थिते <<सुडनपुंसकस्य>>[[1.1.43]]इति सर्वनामस्थानसञ्ज्ञायां <<सर्वनामस्थाने चासम्बुद्धौ>>[[6.4.8]] इति नान्तोपधायाः दीर्घत्वे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति सोर्लोपे <<नलोपः प्रातिपदिकान्तस्य' इति नलोपे 'उशना' इति रूपम् । हे उशन - हे उशनन् - हे उशनः । 'हे उशनस्+सु' अत्र सोर्लोपे इति वार्तिकेन अनङि कृते नलोपे च कृते 'हे उशन' इति । वाग्रहणान्नलोपाऽभावे 'हे उशनन्' इति । अनङादेशाभावे सस्य रुत्वे रेफस्य विसर्गत्वे च कृते 'हे उशनः' इति । उशनोभ्याम् । उशनस् +भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां <<ससजुषो रुः>>[[8.2.66]] इति सकारस्य रुत्वे <<हशि च>>[[6.1.114]] इत्युत्वे <<आद्गुणः>>[[6.1.87]] इति गुणे च कृते उशनोभ्याम् इति रूपम् । <>उशनस्सु ।<> उशनस् + सु अत्र पदसंज्ञायां <<ससजुषो रुः>>[[8.2.66]] इति रुत्वे उकारस्येत्संज्ञायां लोपे च <<खरवसानयोर्विसर्जनीयः>>[[8.3.15]] इति रेफस्य विसर्गत्वे <<वा शरि>>[[8.3.36]] इति विसर्गस्य स्थाने विसर्गे विहिते 'उशनःसु' इति । पक्षे <<विसर्जनीयस्य सः>>[[8.3.34]] इति विसर्गस्य सत्वे 'उशनस्सु' इति । अनेहा अनेहस् + सु अत्र <<ऋदुशनस्पुरुदंसोऽनेहसां च>>[[7.1.94]] इत्यनङि ङित्वादन्त्यस्य स्थाने कृते अनुबन्धलोपे हल्ङयादिना सोर्लोपे <<सर्वनामस्थाने चासम्बुद्धौ>>[[6.4.8]] इत्युपधाया दीर्घत्वे <<नलोपः प्रातिपदिकान्तस्य>>[[8.2.7]] इति नलोपे 'अनेहा' इति रूपम् । हे अनेहः । 'हे अनेहस्+सु' अत्र सोर्लोपे सस्य रुत्वे कृते रेफस्य विसर्गः । वेधाः । वेधस् + सु अत्र <<अत्वसन्तस्य चाधातोः>>[[6.4.14]] इत्यसन्तत्वाद्दीर्घे सोर्लोपे च कृते रुत्वविसर्गौ 'वेधाः' । हे वेधः । अत्र 'असम्बुद्धौ' इत्युक्तेर्न दीर्घः । वेधोभ्याम् । वेधस् + भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां <<ससजुषो रुः>>[[8.2.66]] इति सकारस्य रुत्वे <<हशि च>>[[6.1.114]] इति रोरुत्वे <<आद्गुणः>>[[6.1.87]] इति गुणे 'वेधोभ्याम्' इति ।