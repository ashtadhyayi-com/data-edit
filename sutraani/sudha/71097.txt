<w>विभाषा तृतीयादिष्विति ।</w> <<तृज्वत् क्रोष्टुः>>[[7.1.95]] इत्यनुवर्तते । अचीति तृतीयादिविभक्तेर्विशेषणम् । तदादिविधिस्तदाह - <w>अजादिष्वित्यादिना । क्रोष्ट्रा ।</w> 'क्रोष्टु + टा' इत्यत्र <<चुटू>>[[1.3.7]] इति टस्येत्सञ्ज्ञायां लोपे च <<विभाषा तृतीयादिष्वचि>>[[7.1.97]] इति तृज्वद्भावे <<इको यणचि>>[[6.1.77]] इति यणि विहिते <qt>क्रोष्ट्रा</qt> इति रूपम् । <w>क्रोष्टुना ।</w> तृज्वद्भावाभावे 'क्रोष्टु + टा' इत्यत्र <<शेषो घ्यसखि>>[[1.4.7]] इति घिसञ्ज्ञायाम् <<आङो नाऽस्त्रियाम्>>[[7.3.120]] इति टाइत्यस्य स्थाने नादेशे कृते <qt>क्रोष्टुना</qt> इति रूपम् । <w>क्रोष्ट्रे |</w> क्रोष्टुशब्दाच्चतुर्थ्येकवचनविवक्षायां ङेसमागते 'क्रोष्टु + ङे' इति स्थिते, ङकारस्येत्सञ्ज्ञायां लोपे च 'क्रोष्टृ + ए' इति जाते <<विभाषा तृतीयादिष्वचि>>[[7.1.97]] इति तृज्वद्भावे <<इको यणचि>>[[6.1.77]] इति यणि <qt>क्रोष्ट्रे</qt> इति रूपम् । पक्षे घिसञ्ज्ञायां <<घेर्ङिति>>[[7.3.111]] इति गुणे विहिते <<एचोऽयवायावः>>[[6.1.78]] इत्यवादेशे <qt>क्रोष्टवे</qt> इति रूपम् ।