<w>रायो हलीति ।</w> राय इति रैशब्दस्य षष्टयन्तम् । <<अष्टन आ विभक्तौ>>[[7.2.84]] इत्यतः आ इति विभक्ताविति चानुवर्तते । हलीत्यनेन विभक्ताविति विशिष्यते । तदादिविधिस्तदाह – <w>अस्याकारादेश इत्यादिना ।</w> रैशब्दात्प्रथमैकवचने सावागते <<रायो हलि>>[[7.2.85]] इति रैशब्दस्य सर्वस्य स्थाने आकारादेशे प्राप्ते <<अलोऽन्त्यस्य>>[[1.1.52]] इत्यन्त्यस्यैकारस्याकारादेशे सस्य रुत्वे विसर्गे च कृते <qt>राः</qt> इति रूपम् । <w>रायाविति ।</w> रैशब्दादौकारे समागते <<एचोऽयवायावः>>[[6.1.78]] इत्यायादेशे <qt>रायौ</qt> इति । <w>रायः इति ।</w> एवमेव सर्वत्राजादौ विभक्तौ आयादेशः। हलादौ विभक्तौ च <<रायो हलि>>[[7.2.85]] इत्यात्वम्बोध्यम् । रायम्, रायौ, रायः। राया, राभ्याम्, राभिः। राये, राभ्यां, राभ्यः । रायः, राभ्यां, राभ्यः । रायः, रायोः, रायाम् । रायि, रायोः, रासु । <w>ग्लौरिति ।</w> ग्लौशब्दश्चन्द्रवाची । <qt>ग्लौर्मृगाङ्कः कलानिधिः</qt> इत्यमरः । तस्य हलादौ न कश्चिद्विकारः। अचि तु आवादेशः इति मत्वाह - <w>ग्लौः ग्लावौ ग्लाव इति ।</w> ग्लावम्, ग्लावौ, ग्लावः । ग्लावा ग्लौभ्याम्, ग्लौभिः । ग्लावे, ग्लौभ्यां ग्लौभ्यः । ग्लावः ग्लौभ्यां ग्लौभ्यः। ग्लावः ग्लावोः ग्लावाम् । ग्लावि, ग्लावोः, ग्लौषु  । <w>इत्यजन्ताः पुंल्लिङ्गाः ।</w>