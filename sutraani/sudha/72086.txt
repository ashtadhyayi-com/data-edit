युष्मदस्मदोरिति । <<अष्टन आ विभक्तौ>>[[7.2.84]] इत्यतः 'आ' इति विभकाविति चानुवर्तते । <<रायो हलि>>[[7.2.85]] इत्यतो हलीत्यनुवृत्तं विभक्तिविशेषणम् । तदादिविधिस्तदाह - अनयोरित्यादिना । युवाभ्याम्, आवाभ्याम् । 'युष्मद् भ्याम्' अस्मद् +भ्याम् इत्यत्र <<युवावौ द्विवचने>>[[7.2.92]] इति मपर्यन्तस्य युवादेशे आवादेशे च विहिते 'युव अद् भ्याम्' 'आव अद् भ्याम्' इति जाते <<अतो गुणे>>[[6.1.97]] इति पररूपत्वे <<युष्मदस्मदोरनादेशे>>[[7.2.86]] इति दकारस्य 'आ' आदेशे विहिते <<अकः सवर्णे दीर्घः>>[[6.1.101]] इति दीर्घादेशे 'युवाभ्याम्' 'आवाभ्याम्' इति स्तः । युष्माभिः अस्माभिः । युष्मद् + भिस् अस्मद् + भिस् इत्यत्र <<युष्मदस्मदोरनादेशे>>[[7.2.86]] इति दस्य स्थाने आकारे विहिते <<अकः सवर्णे दीर्घः>>[[6.1.101]] इति दीर्घत्वे सस्य रुत्वे विसर्गत्वे च कृते 'युष्माभिः' 'अस्माभिः' इति ।