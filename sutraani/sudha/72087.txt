द्वितीयायाञ्चेति । अत्र <<युष्मदस्मदोरनादेशे>>[[7.2.86]] इत्यतो युष्मदस्मदोः, <<अष्टन आ विभक्तौ>>[[7.2.84]] इत्यतो 'विभक्तौ' इति 'आ' इति चानुवर्तते । तथाच - द्वितीयाविभक्तौ परतः युष्मदस्मदोराकारः स्यादिति च फलति । <<अलोऽन्त्यस्य>>[[1.1.52]] इति अन्त्यस्य भवति । त्वाम्, माम् । युष्मद् + अम् अस्मद् + अम् इत्यत्र <<त्वमावेकवचने>>[[7.2.97]] इति युष्मदो मपर्यन्तस्य त्वादेशे अस्मदो मपर्यन्तस्य च मादेशे विहिते 'त्व अद् अम्' 'म अद् अम्' इति जाते <<अतो गुणे>>[[6.1.97]] इति पररूपत्वे <<द्वितीयायां च>>[[7.2.87]] इत्यन्त्यस्य दस्यात्वे <<अकः सवर्णे दीर्घः>>[[6.1.101]] इति सवर्णदीर्घत्वे <<अमि पूर्वः>>[[6.1.107]] इति पूर्वरूपैकादेशे च कृते 'त्वाम्' इति, 'माम्' इति ।