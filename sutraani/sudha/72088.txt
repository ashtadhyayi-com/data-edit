प्रथमायाश्चेति । <<अष्टन आ विभक्तौ>>[[7.2.84]] इत्यत 'आ' इति <<युष्मदस्मदोरनादेशे>>[[7.2.86]] इत्यतो युष्मदस्मदोरिति चात्रानुवर्तते । युवाम्, आवाम् । । <<युष्मदस्मद्भ्यां ङसोऽश्>>[[7.1.27]] युष्मद् + औ अस्मद् + औ इत्यत्र <<ङे प्रथमयोरम्>>[[7.1.28]] इति औकारस्य स्थाने अमि <<युवावौ द्विवचने>>[[7.2.92]] इति युष्मदो मपर्यन्तस्य युव आदेशे अस्मदो मपर्यन्तस्य आवादेशे च 'युव अद् अम्' 'आव अद् अम्' अत्र 'अतो गुणे' इति पररूपत्वे <<प्रथमायाश्च द्विवचने भाषायाम्>>[[7.2.88]] इति आकारान्तादेशे 'युव आ अम्' 'आव आ अम्' इति भूते <<अकः सवर्णे दीर्घः>>[[6.1.101]] इति दीर्घे <<अमि पूर्वः>>[[6.1.107]] इति पूर्वरूपैकादेशे च कृते 'युवाम्' इति 'आवाम्' इति च । यूयम् । वयम् । युष्मद् + जस् 'अस्मद् जस्' इत्यत्र <<ङे प्रथमयोरम्>>[[7.1.28]] इति जसः स्थाने अमि कृते <<यूयवयौ जसि>>[[7.2.93]] इति युष्मदो मपर्यन्तस्य यूयादेशे अस्मदो मपर्यन्तस्य वयादेशे च विहिते 'यूय अद् अम्' 'वय + अद् अम्' इति जाते <<अतो गुणे>>[[6.1.97]] इति पररूपत्वे <<शेषे लोपः>>[[7.2.90]] इति दकारस्य लोपे <<अमि पूर्वः>>[[6.1.107]] इति पूर्वरूपैकादेशे 'यूयम्' इति, 'वयम्' इति । एकस्योक्ताविति । 'त्वमावेकत्वे' इति वक्तव्ये वचनग्रहणादयमर्थो लभ्यत इति भावः ।