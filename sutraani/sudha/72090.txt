शेषे लोप इति । उक्तादन्यः शेषः, आत्वयत्वञ्च प्रागुक्तम्, तद्विषयादन्यविभक्तिरितिशेषशब्दार्थस्तदेतद्व्याचष्टे - आत्वयत्वनिमित्तेतरेति । त्वम्, अहम् । युष्मद् + सु इत्यत्र <<ङे प्रथमयोरम्>>[[7.1.28]] इति सोरमादेशे विहिते युष्मद् + अम् इति जाते <<त्वाहौ सौ>>[[7.2.94]] इति युष्मदो मपर्यन्तस्य त्वादेशे विहिते 'त्व अद् अम्' इति जाते <<अतो गुणे>>[[6.1.97]] इति पररूपत्वे <<शेषे लोपः>>[[7.2.90]] इति दस्य लोपे 'त्व अम्' इत्यवशिष्टे <<अमि पूर्वः>>[[6.1.107]] इति पूर्वरूपत्वेः कृते 'त्वम्' इति रूपम् । अस्मद् + सु इत्यत्र <<ङे प्रथमयोरम्>>[[7.1.28]] इति सोरमादेशे <<त्वाहौ सौ>>[[7.2.94]] इत्यस्मदो मपर्यन्तस्य अहादेशे <<अतो गुणे>>[[6.1.97]] इति पररूपे कृते 'अहद् अम्' इति जाते <<शेषे लोपः>>[[7.2.90]] इति दस्य लोपे <<अमि पूर्वः>>[[6.1.107]] इति पूर्वरूपे 'अहम्' इति ।