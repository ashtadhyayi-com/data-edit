तुभ्यमह्यौ ङ्यीति । ङे इत्यस्य सप्तम्येकवचने ङयीति । <<युष्मदस्मदोरनादेशे>>[[7.2.86]] इत्यतो युष्मदस्मदोरित्यनुवर्तते । <<मपर्यन्तस्य>>[[7.2.91]] इत्यधिकृतम् । तदाह - अनयोरित्यादिना । तुभ्यम्, मह्यम् । युष्मद् + ङे अस्मद् + ङे इत्यत्र <<तुभ्यमह्यौ ङयि>>[[7.2.95]] इति मपर्यन्तस्य युष्मदः तुभ्यादेशे, अस्मदो मह्यादेशे च कृते 'तुभ्य अद् ङे' 'मह्य अद् ङे' इति जाते <<अतो गुणे>>[[6.1.97]] इति पररूपे <<शेषे लोपः>>[[7.2.90]] इत्यन्त्यस्य दकारस्य लोपे <<ङे प्रथमयोरम्>>[[7.1.28]] इति ङेरमादेशे <<अमि पूर्वः>>[[6.1.107]] इति पूर्वरूपैकादेशे 'तुभ्यम्' इति, 'मह्यम्' इति च जायेते । भ्यामि – युवाभ्याम्, आवाभ्याम्, इति तृतीयाद्विवचनवदिति भावः ।