तवममाविति । <<युष्मदस्मदोरनादेशे>>[[7.2.86]] इत्यतो युष्मदस्मदोरित्यनुवर्तते । मपर्यन्तस्येत्यधिकृतम् । तदाह - अनयोरिति । तव, मम । 'युष्मद् - ङस्' 'अस्मद् -ङस्' इत्यत्र <<तवममौ ङसि>>[[7.2.96]] इति युष्मदो मपर्यन्तस्य तवादेशे अस्मदो मपर्यन्तस्यममादेशे <<अतो गुणे>>[[6.1.97]] इति पररूपत्वे <<युष्मदस्मद्भ्यां ङसोऽश्>>[[7.1.27]] इति ङसोऽशि विहिते शस्येत्संज्ञायां लोपे च भूयोऽपि <<अतो गुणे>>[[6.1.97]] इति पररूपत्वे च कृते 'तव, मम' इति रूपे स्तः । युवयोः, आवयोः । युष्मद् +ओस् अस्मद् + ओस् इति स्थिते <<युवावौ द्विवचने>>[[7.2.92]] इति युष्मदो मपर्यन्तस्य युवादेशे अस्मदो मपर्यन्तस्य आवादेशे <<अतो गुणे>>[[6.1.97]] इति पररूपत्वे <<योऽचि>>[[7.2.89]] इति दकारस्य यकारे विहिते संयोगे च कृते सस्य रुत्वे रेफस्य विसर्गत्वे च कृते 'युवयोः' 'आवयोः' इति । आभ्यामिति । <<युष्मदस्मद्भ्यां ङसोऽश्>>[[7.1.27]] इत्यतस्तदनुवृत्तेरिति भावः ।