किमः कः स्याद्विभक्ताविति । <<अष्टन आ विभक्तौ>>[[7.2.84]] इत्यतस्तदनुवृत्तेरिति भावः । कः, कौ, के । किम् + सु इत्यत्र <<किमः कः>>[[7.2.103]] इति किमः कादेशे सोरुकारे गते सस्य रुत्वे रेफस्य विसर्गे च 'कः' इति रूपम् । किम् + औ इत्यत्र <<किमः कः>>[[7.2.103]] इति कादेशे वृद्धौ च कृतायाम् 'कौ' इति । किम् + जस् अत्र <<किमः कः>>[[7.2.103]] इति कादेशे <<जसः शी>>[[7.1.17]] इति जसः शीत्वे शस्येत्संज्ञायां लोपे च <<आद्गुणः>>[[6.1.87]] इति गुणे कृते 'के' इति रूपम् । इत्यादीति । कम्, कौ, कान् । केन, काभ्यां, कैः । कस्मै, काभ्यां, केभ्यः। कस्मात् काभ्याम्,केभ्यः। कस्य, कयोः, केषाम् । कस्मिन्, कयोः, केषु ।सर्ववदिति । सर्वनामसंज्ञकत्वादिति भावः ।