हो हन्तेरिति । अङ्गाधिकारात्प्रत्ययत्वं ञ्णितो लभ्यते । <<चजोः कु घिण्ण्यतोः>>[[7.3.52]] इत्यतः कुग्रहणमनुवर्तते । तदाह - ञिति णितीत्यादिना । वृत्रघ्नः । वृत्रहन् + शस् अत्र शस्येत्सञ्ज्ञायां लोपे च <<यचि भम्>>[[1.4.18]] इति भसंज्ञायाम् <<अल्लोपोऽनः>>[[6.4.134]] इत्यनोऽकारस्य लोपे 'वृत्रहन् अस्' इति स्थिते <<हो हन्तेर्ञ्णिन्नेषु>>[[7.3.54]] इत्यनेन नकारे परे हकारस्य कुत्वेन घकारे सस्य रुत्वे रेफस्य विसर्गत्वे च कृते मिलित्वा 'वृत्रघ्नः' इति रूपम् । <w>इत्यादीति ।</w> आदिना अजादौ प्रत्यये भसञ्ज्ञायाम् अनोऽकारस्य लोपः । हलादौ विभक्तौ परे नलोपश्च बोध्यः । वृत्रघ्ना, वृत्रहभ्याम्, वृत्रहभिः । वृत्रघ्ने | वृत्रघ्नः २ । वृत्रघ्नोः । वृत्रघ्नाम् । वृत्रघ्नि - वृत्रहनि । इति । एवमित्यादि । शार्ङ्गी, शार्ङ्गिणौ, शार्ङ्गिणः । हे शार्ङ्गिन् । शसि - शार्ङ्गिणः । भ्यामि - शार्ङ्गिभ्याम् । यशस्वी, यशस्विनौ, यशस्विनः । हे यशस्विन् । शसि - यशस्विनः । भ्यामि - यशस्विभ्यामित्यादि । अर्यमा, अर्यमणौ, अर्यमणः । हे अर्यमन् । शसि - अल्लोपे णत्वे च 'अर्यम्णः' । भ्यामि - अर्यमभ्यामित्यादि । पूषा, पूषणौ, पूषणः । हे पूषन् । शसि - अल्लोपेणत्वे च 'पूष्णः' । भ्यामि -पूषभ्यामित्यादि ।