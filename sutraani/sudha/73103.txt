<w>बहुवचने इति ।</w> <<अतो दीर्घो यञि>>[[7.3.101]] इत्यतोऽत इति <<सुपि च>>[[7.3.102]] इत्यतः सुपि इति चानुवर्तते । झलीत्यनेन सुपीति विशेष्यते । यस्मिन् विधिरिति तदादिविधिस्तदाह - <w>झलादाविति । रामेभ्य इति ।</w> रामशब्दात् चतुर्थीबहुवचन विवक्षायां भ्यसि प्रत्यये विहिते <qt>राम भ्यस्</qt> इति जाते, तत्र यञादित्वात्सुप्त्वाच्च <<सुपि च>>[[7.3.102]] इत्यनेन दीर्घे प्राप्ते तम्बाधित्वा <<बहुवचने झल्येत्>>[[7.3.103]] इत्यनेन एकारे विहिते <<अलोऽन्त्यस्य>>[[1.1.52]] इत्यनेनान्त्यस्य मकारोत्तरवर्तिनोऽकारस्यैत्त्वे सस्य रुत्वे अनुबन्धलोपे रेफस्य विसर्गे च कृते <qt>रामेभ्यः</qt> इति रूपम् । <w>सुपि किमिति ।</w> <<बहुवचने झल्येत्>>[[7.3.103]] अस्मिन् सूत्रे पूर्वसूत्रतो यदि सुपीति नान्ववर्तिष्यत तदा पचध्वम् इत्यन्त्र झलादिबहुवचने ध्वमि परे अदन्ताङ्गस्य दीर्घोऽभविष्यत् । तन्माभूदिति सुपीत्यनुवर्तनमावश्यकम् ।