<w>सम्बुद्धौ चेति ।</w> <<बहुवचने झल्येत्>>[[7.3.103]] इत्यत एदिति <<आङि चापः>>[[7.3.105]] इत्यतः आप इति चानुवर्तते, तदाह - <w>आप एकार इत्यादिना । एड्ह्रस्वादिति ।</w> हल् ङ्यादिलोपस्तु न, परत्वात् प्रतिपदोक्तत्वाच्च एत्वे कृते हल् ङ्यादिलोपस्याप्राप्तेः, <<एङ्ह्रस्वात् सम्बुद्धेः>>[[6.1.69]] इति लोपस्यैव परत्वेन न्याय्यत्वाच्चेति भावः । <w>हेरमे ।</w> रमाशब्दात्सावागते <<सम्बुद्धौ च>>[[7.3.106]] इत्यावन्ताङ्गस्यैकारादेशे <<एङ्ह्रस्वात् सम्बुद्धेः>>[[6.1.69]] इति सलोपे 'हे रमे' इति रूपम् । <w>हे रमे हे रमा इति ।</w> औस्थाने शीभावे गुणे च सति- 'हे रमे' इति । पूर्वसवर्णदीर्घादेशे रुवे विसर्गे च कृते 'रमाः' इति । <w>रमारमेति ।</w> <<अमि पूर्वः>>[[6.1.107]] इति पूर्वरूपम् । औङः शीभावे आद्गुणं मत्वाह - <w>रमे इति । रमा:</w> - शसि 'रमा + अस्' इति स्थिते पूर्वसवर्णदीर्घे सति कृतपूर्वसवर्णदीर्घात् परत्वेऽपि <<तस्माच्छसो नः पुंसि>>[[6.1.103]] इति नत्वं स्त्रीलिङ्गत्वान्न भवतीत्यर्थः ।