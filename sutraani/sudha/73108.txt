<w>ह्रस्वस्य गुण इति ।</w> <<सम्बुद्धौ च>>[[7.3.106]] इत्यतः सम्बुद्धावित्यनुवर्तते, तेन ह्रस्वस्य गुणः सम्बुद्धावित्यर्थः । <w>हे हरे इति ।</w> हरिशब्दात्सम्बोधनप्रथमैकवचनविवक्षायां सुसमागते अनुबन्धलोपे, तस्य <<एकवचनं संबुद्धिः>>[[2.3.49]] इति सम्बुद्धिसंज्ञायां <<ह्रस्वस्य गुणः>>[[7.3.108]] इति गुणे <qt>हरे-स्</qt> इति जाते <<एङ्ह्रस्वात् सम्बुद्धेः>>[[6.1.69]] इति स् लोपे <qt>हे हरे</qt> इति रूपम् । औ परे - <qt>है हरी</qt> इति । जसि-  <qt>हे हरयः</qt> पूर्ववत् । <w>हरिमिति |</w> <qt>हरि-अम्</qt> अत्र <<अमि पूर्वः>>[[6.1.107]] इति पूर्वपरयोः स्थाने पूर्वरूपादेशे <qt>हरिम्</qt> इति सिद्धम् । औटि <qt>हरी</qt> इति यथापूर्वम् । <w>हरीन् इति ।</w> हरिशब्दात् शसि शसः शकारस्येत्संज्ञायां लोपे च <qt>हरि-अस्</qt> इति स्थितेऽत्र <<प्रथमयोः पूर्वसवर्णः>>[[6.1.102]] इति पूर्वसवर्णदीर्घादेशे कृते <<तस्माच्छसो नः पुंसि>>[[6.1.103]] इति स् इत्यस्य नकारादेशे सति <qt>हरीन्</qt> इति रूपम् ।