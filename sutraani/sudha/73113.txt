<w>याडाप इति ।</w> आपः इति पञ्चमी । <<घेर्ङिति>>[[7.3.111]] इत्यतो ङितीत्यनुवृत्तं षष्ठ्या विपरिणम्यते, तदाह - <w>आपः परस्येत्यादिना । रमायै इति ।</w> 'रमा ङे' इत्यत्र ङस्येत्सञ्ज्ञायां लोपे च कृते 'रमा+ए' इति जाते <<याडापः>>[[7.3.113]] इत्यनेन ङित एकारस्य याडागमे कृते टित्वादाद्यावयवे जाते टकारस्येत्संज्ञायां लोपे च विहिते 'रमा या ए' अत्र <<वृद्धिरेचि>>[[6.1.88]] इति वृद्धौ 'रमायै' इति रूपम् । ङसिङसोस्तु 'रमा + असू' इति स्थिते याडागमे <<अकः सवर्णे दीर्घः>>[[6.1.101]] इति सवर्णदीर्घे <w>'रमायाः' । रमयोरिति ।</w> 'रमा + ओस्' इति स्थिते <<आङि चापः>>[[7.3.105]] इत्यावन्ताङ्गस्यैकारे जाते अयादेशे च कृते रुत्वविसर्गयोः सत्योः 'रमयोः' इति रूपम् । <w>रमाणामिति ।</w> 'रमा + आम्' अत्र <<ह्रस्वनद्यापो नुट्>>[[7.1.54]] इत्यत्राव्ग्रहणान्नुटि, पर्ज्जन्यवल्लक्षणप्रवृत्या <<नामि>>[[6.4.3]] इति दीर्घे <<अट्कुप्वाङ्नुम्व्यवायेऽपि>>[[8.4.2]] इति णत्वे च सति रूपम् । <w>रमायामिति ।</w> 'रमा ङि' इत्यत्र <<ङेराम्नद्याम्नीभ्यः>>[[7.3.116]] इति ङेरामि कृते 'रमा + आम्' इति जाते अत्र <<याडापः>>[[7.3.113]] इति याटि टलोपे <<अकः सवर्णे दीर्घः>>[[6.1.101]] इति दीर्घादेशे च कृते 'रमायाम' इति रूपम् ।