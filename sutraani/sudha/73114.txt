<w>सर्वनाम्न इति ।</w> <<याडापः>>[[7.3.113]] इत्यत आप इति पञ्चम्यन्तमनुवृत्तम् । तेन सर्वनाम्न इत्येतद्विशिष्यते । तदन्तविधिः । <<घेर्ङिति>>[[7.3.111]] इत्यतो ङितीत्यनुवृत्तं पष्ठ्या विपरिणम्यते; तदाह - <w>आवन्तादित्यादिना । सर्वस्यै ।</w> सर्वशब्दाट्टापि सर्वाशब्दः । सोऽपि प्रायेण रमावत् । 'सर्वा + ङे' इत्यत्र ङस्येत्सञ्ज्ञायां लोपे च कृते <<याडापः>>[[7.3.113]] इति प्राप्ते तं बाधित्वा <<सर्वनाम्नः स्याड्ढ्रस्वश्च>>[[7.3.114]] इति स्याटि आबन्तस्य च ह्रस्वे कृते <qt>सर्व स्याट् ए</qt> इति जाते टस्येत्सञ्ज्ञत्वे लोपे च <<वृद्धिरेचि>>[[6.1.88]] इति वृद्धौ कृतायां 'सर्वस्यै' इति रूपम् । <w>सर्वस्याः ।</w> <qt>सर्वा ङसि</qt> इत्यत्र ङकारस्येकारस्य चेत्सञ्ज्ञायां लोपे च <<सर्वनाम्नः स्याड्ढ्रस्वश्च>>[[7.3.114]] इति स्याटि आबन्तस्य ह्रस्वत्वे च <qt>सर्व स्याट् अस्</qt> इति जाते टस्य लोपे <<अकः सवर्णे दीर्घः>>[[6.1.101]] इति दीर्घादेशे च कृते सस्य रुत्वे विसर्गे च 'सर्वस्याः' इति रूपम् । <w>सर्वासामिति ।</w> <qt>सर्वा + आम्</qt> इत्यत्र <<आमि सर्वनाम्नः सुट्>>[[7.1.52]] इति सुटि उटि गते सकारेण सह संयोगे च कृते 'सर्वासाम्' इति रूपम् । <w>सर्वस्यामिति ।</w> 'सर्वा + ङि' इत्यत्र <<ङेराम्नद्याम्नीभ्यः>>[[7.3.116]] इति ङेरामि <<सर्वनाम्नः स्याड्ढ्रस्वश्च>>[[7.3.114]] इति स्याटि आबन्तस्य च ह्रस्वत्वे <qt>सर्व स्या आम्</qt> इति जाते <<अकः सवर्णे दीर्घः>>[[6.1.101]] इति दीर्घत्वे 'सर्वस्याम' इति रूपम् । <w>एवमिति ।</w> सर्वादिगणपठितविश्वादयः आबन्तत्वं प्राप्ताः सर्वाशब्दवदित्यर्थः । उत्तरस्याः पूर्वस्याश्च दिशोर्यदन्तरालम् - सा उत्तरपूर्वा । <<दिङ्नामान्यन्तराले>>[[2.2.26]] इति बहुव्रीहिविशेषोऽयम् ।