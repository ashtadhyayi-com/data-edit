<w>इदुद्भ्यामिति ।</w> <<ङेराम्नद्याम्नीभ्यः>>[[7.3.116]] इति सूत्रान्नदीग्रहणं ङेरामिति चानुवर्तते, तदाह - <w>इदुद्भ्यामित्यादिना ।</w> 'मति + ङि' इत्यत्र <<ङिति ह्रस्वश्च>>[[1.4.6]] इति नदीसंज्ञायां <<इदुद्भ्याम्>>[[7.3.117]] इति ङेरामि विहिते सति तत्र स्थानिवद्भावेन ङित्वामानीय <<आण्नद्याः>>[[7.3.112]] इत्याडागमे <<आटश्च>>[[6.1.90]] इति वृद्धौ <<इको यणचि>>[[6.1.77]] इति यणि 'मत्याम्' इति रूपम् । नदीसंज्ञाभावे <<शेषो घ्यसखि>>[[1.4.7]] इति घिसंज्ञायाम् <<अच्च घेः>>[[7.3.119]] इति ङेरौत्वे घेरकारादेशे च कृते <<वृद्धिरेचि>>[[6.1.88]] इति वृद्धौ च विहितायां 'मतौ' इति रूपम् ।