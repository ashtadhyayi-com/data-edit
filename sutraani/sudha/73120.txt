<w>आङो नेति ।</w> <<अच्च घेः>>[[7.3.119]] इत्यतो घिग्रहणानुवृत्तेर्घेः परस्य आङो ना स्यादस्त्रियामित्यर्थः । <w>प्राचामिति </w>- आचार्याणामिति शेषः । <w>हरिणा</w> हरिशब्दात् तृतीयैकवचनविवक्षायां टासमागते <<शेषो घ्यसखि>>[[1.4.7]] इत्यनेन हरिशब्दस्य घिसंज्ञायाम् <<आङो नाऽस्त्रियाम्>>[[7.3.120]] इत्यनेन घिसंज्ञकात् हरिशब्दात् परस्य आङः टाइत्यस्य नादेशे कृते <qt>हरिना</qt> इति जाते <<अट्कुप्वाङ्नुम्व्यवायेऽपि>>[[8.4.2]] इत्यनेन णत्वे <qt>हरिणा</qt> इति रूपम् । तृतीयाद्विवचनबहुवचने - हरिभ्याम्, हरिभिः इति ।