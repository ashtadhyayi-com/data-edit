<w>तिष्ठतेरिदिति । </w> <<णौ चङ्युपधाया ह्रस्वः>> [[7.4.1]] इत्यनुवर्तते । तदाह - <w>उपधाया इति</w> । <qt>अतिष्ठिपत् </qt> । स्थाधातोर्णिचि ण्यन्तत्वात् <<णिश्रिद्रुस्रुभ्यः कर्तरि चङ्>> [[3.1.48]] इति चङि अनुबन्धलोपे 'णिच्यच आदेशो न स्यात्, द्वित्वे कार्ये' इति निषेधात् इत्वापेक्षया पूर्व <<चङि>> [[6.1.11]] इति द्वित्वे अभ्यासत्वे <<शर्पूर्वाः खयः>> [[7.4.61]] इति सलोपेऽभ्यासह्रस्वे चर्त्वे <<णौ चङ् युपधाया ह्रस्वः>> [[7.4.1]] इति उपधाया ह्रस्वे <<णेरनिटि>> [[6.4.51]] इति णिलोपे <<सन्वल्लघुनि चङ्परेऽनग्लो>> [[7.4.93]] इति इत्वे षत्वे ष्टुत्वे <<तिष्ठतेरित्>> [[7.4.5]] इति इत्वे च <qt>अतिष्ठिपत्</qt> इति रूपम् । अत्र केचित् ओणृ अपनयने, इत्यत्र ॠदित्करणाल्लिङ्गात् उपधाकार्यं द्वित्वात्प्रबलम् इति कल्पनया पूर्वं <<तिष्ठतेरित्>> [[7.4.5]]इति इत्वं, ततो द्वित्वम् - इति न समीचिनमिति प्रामाणिकाः । तत्र प्रमाणमन्यत्र स्पष्टम् ।