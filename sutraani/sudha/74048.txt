<w>अपोभिरिति ।</w> <<अच उपसर्गात्तः>> इत्यतः त इत्यनुवर्तते, तदाह - <w>अपस्तकार इति । अद्भिः ।</w> <qt>अप् + भिस्</qt>  इत्यत्र <<अपो भि>> इति पस्य तकारे <<झलां जशोऽन्ते>> इति तस्य दत्वे सस्य रुत्वे रेफस्य विसर्गत्वे च कृते 'अद्भिः' इति । <w>दिक् दिग् ।</w> 'दिश्-अतिसर्जने' <<ऋत्विग्दधृक्स्रग्दिगुष्णिगञ्चुयुजिक्रुञ्चां च>> इत्यादिना क्विनि तस्य सर्वस्यापहारे कृदन्तत्वात्प्रातिपदिकसंज्ञायां सावागते लोपे कृते हल्ङयादिना सलोपे कृते 'दिश' इति जाते तत्र <<व्रश्चभ्रस्जसृजमृजयजराजभ्राजच्छशां षः>> इति षत्वे <<झलां जशोऽन्ते>> इति डत्वे <<क्विन्प्रत्ययस्य कुः>> इति डस्य कुत्वेन गत्वे <<वाऽवसाने>> इति विकल्पेन कत्वे 'दिक्' इति । पक्षे - 'दिग्' इति । <w>दिग्भ्याम् ।</w> <qt>दिश् + भ्याम्</qt>  इति स्थिते अत्र 'व्रश्च' इति षत्वे <<झलां जशोऽन्ते>> इति डत्वे <<क्विन्प्रत्ययस्य कुः>> इति कुत्वेन गत्वे 'दिग्भ्याम्' इति । <w>दृक् - दृग् ।</w> <qt>दृश् + सु</qt>  अत्र उकारस्येत्संज्ञायां लोपे च <<हल्ङ्याब्भ्यो दीर्घात् सुतिस्यपृक्तं हल्>> इति स् लोपे <<व्रश्चभ्रस्जसृजमृजयजराजभ्राजच्छशां षः>> इति षत्वे षस्य <<झलां जशोऽन्ते>> इति डत्वे <<क्विन्प्रत्ययस्य कुः>> इति (क्विन्प्रत्ययो यस्माद्विहित इति बहुव्रीह्याश्रयणात्) कुत्वेन गकारे <<वाऽवसाने>> इति गस्य कत्वे 'दृक्' इति । पक्षे 'दृग्' इति । <w>दृग्भ्याम् ।</w> <qt>दृश् + भ्याम्</qt>  अत्र षडगाः प्राग्वत् । <w>त्विट् ।</w> त्विष् — दीप्तौ क्विप् । सुलोपः। जश्त्वे चर्त्वे च रूपम् । <w>त्विङ्भ्याम् ।</w> <qt>त्विष् + भ्याम्</qt>  अत्र <<झलां जशोऽन्ते>> इति जश्त्वेन डत्वे 'त्विङ्भ्याम्' इति । <w>सजूः ।</w> <qt>सजुष् + सु</qt>  अत्र सकारोत्तरवर्तिन उकारस्येत्संज्ञायां लोपे च स् इत्यस्य <<हल्ङ्याब्भ्यो दीर्घात् सुतिस्यपृक्तं हल्>> इति लोपे <<ससजुषो रुः>> इति षस्य रुत्वे उकारलोपे <<र्वोरुपधाया दीर्घ इकः>> इति जकारोत्तरवत्युकारस्य दीर्घत्वे रेफस्य विसर्गत्वे च 'सजूः' इति रूपम् । <w>सजुर्भ्याम् ।</w> <qt>सजुष् + भ्याम्</qt>  इत्यत्र <<स्वादिष्वसर्वनामस्थाने>> इति पदसंज्ञायां <<ससजुषो रुः>> इति षकारस्य रुत्वे उकारस्येत्संज्ञायां लोपे च कृते <<र्वोरुपधाया दीर्घ इकः>> इति जकारोत्तरवर्तिन उकारस्य दीर्घत्वे संयोगे च कृते 'सजुर्भ्याम्' इति । <w>आशीः ।</w> <qt>आशिष् + सु</qt>  इत्यत्र उकारस्येत्संज्ञायां लोपे च सकारस्य हल्ङ्यादिना लोपे षत्वस्यासिद्धत्वात् <<ससजुषो रुः>> इति रुत्वे उकारस्येत्संज्ञायां लोपे च <<र्वोरुपधाया दीर्घ इकः>> इति शकारोत्तरवर्तिन इकारस्य दीर्घत्वे रेफस्य <<खरवसानयोर्विसर्जनीयः>> इति विसर्गत्वे 'आशीः' इति रूपम् । <w>आशीर्भ्याम् ।</w> <qt>आशिष् + भ्याम्</qt>  इत्यत्र <<स्वादिष्वसर्वनामस्थाने>> इति पदसंज्ञायां षत्वस्यासिद्धत्वात् <<ससजुषो रुः>> इति रुत्वे उकारस्येत्संज्ञायां लोपे च जाते <<र्वोरुपधाया दीर्घ इकः>> इति उपधाभूतेकारस्य दीर्घत्वे 'आशीर्भ्याम्' इति रूपम् । <w>असौ ।</w> <qt>अदस् + सु</qt>  इत्यत्र <<अदस औ सुलोपश्च>> इति सस्योत्वे सुलोपे च विहिते <qt>अद + औ</qt>  इति जाते <<तदोः सः सावनन्त्ययोः>> इति दकारस्य सकारे <<वृद्धिरेचि>> इति वृद्धौ च कृतायाम् 'असौ' इति । <w>अमू ।</w> <qt>अदस्+औ</qt>  इति स्थिते <<त्यदादीनामः>> इत्यत्वे <<अतो गुणे>> इति पररूपे च कृते <<अजाद्यतष्टाप्>> इति टापि, टकारपकारयोरित्संज्ञायां लोपे च कृते <<अकः सवर्णे दीर्घः>> इति दीर्घे <qt>अदा+औ</qt>  इति जाते, अत्र <<औङ आपः>> इति औस्थाने श्यादेशे <<लशक्वतद्धिते>> इति शस्येत्संज्ञायां लोपे च <<आद्गुणः>> इति गुणे 'अदे' इति भूते अत्र <<अदसोऽसेर्दादु दो मः>> इति दात्परस्योत्वे दस्य च मत्वे 'अमू' इति रूपम् । <w>अमूः ।</w> <qt>अदस्+जस्</qt>  अत्र त्यदाद्यत्वे पररूपत्वे च टापि सवर्णदीर्घे जसो जकारस्य <<चुटू>> इतीत्संज्ञायां <<तस्य लोपः>> इति लोपे <qt>अदा+अस्</qt>  इति जाते, तत्र <<अकः सवर्णे दीर्घः>> इति दीर्घे च कृते 'अदास्' इति भूते <<अदसोऽसेर्दादु दो मः>> इति दात्परस्याकारस्योत्वे दस्य च मत्वे सो रुत्वे विसर्गत्वे च 'अमूः' इति रूपम् । द्वितीयायाम् - अमि, औटि, शसि च - अमुम्, अमू, अमूः, इति । <w>अमुया ।</w> <qt>अदस् + टा</qt>  इत्यत्र अत्वे पररूपत्वे टापि, सवर्णदीर्घे टकारस्येत्संज्ञायां लोपे च <qt>अदा+आ</qt>  इति स्थिते <<आङि चापः>> इत्येत्वे अयादेशे संयोगे च कृते 'अदया' इति जाते तत्र <<अदसोऽसेर्दादु दो मः>> इति दात्परस्योत्वे दस्य च मत्वे 'अमुया' इति । <w>अमूभ्याम् ।</w> <qt>अदस्+भ्याम्</qt>  अत्र त्यदाद्यत्वे पररूपत्वे च कृते टापि, अनुबन्धलोपे सवर्णदीर्घे <qt>अदा+भ्याम्</qt>  इति स्थिते <<अदसोऽसेर्दादु दो मः>> इति दात्परस्योत्वे दस्य च मत्वे 'अमूभ्याम्' इति । <w>अमूभिः ।</w> अत्वपररूपटाप्सु उत्वमत्वे, रुत्वविसर्गयोः सतोः रूपम् । <w>अमुष्यै ।</w> <qt>अदस्+ए</qt>  अत्र अत्वपररूपटाप्सु जातेषु <qt>अदा+ए</qt>  इति जाते तत्र <<सर्वनाम्नः स्याड्ढ्रस्वश्च>> इति ङे स्याडागमे आबन्ताङ्गस्य ह्रस्वे च कृते <<वृद्धिरेचि>> इति वृद्धौ उत्वमत्वे षत्वे च 'अमुष्यै' इति । <w>अमूभ्यः ।</w> <qt>अदस्+भ्यस्</qt>  इत्यत्र अव्वपररूपटाप्सु, ऊत्वमत्वे, रुत्वे, विसर्गे च रूपम् । <w>अमुष्याः ।</w> ङसिङसोङवत् रुत्वविसर्गौ तु विशेषः । <w>अमुयोः ।</w> <qt>अदस्+ओस्</qt>  अत्र अत्वपररूपटाप्सु, <<आङि चापः>> इत्येत्वे, अयादेशे च कृते 'अदयोस्' इति जाते <<अदसोऽसेर्दादु दो मः>> इत्युत्वे मत्वे च रुत्वविसर्गयोः 'अमुयोः' इति रूपम् । <w>अमूषाम् ।</w> <qt>अदस्+आम्</qt>  अत्र त्यदाद्यत्वे पररूपत्वे टापि, सवर्णदीर्घे <qt>अदा + आम्</qt>  इति जाते तत्र <<आमि सर्वनाम्नः सुट्>> इति सुटि टित्वादाम आद्यावयवे जाते अनुबन्धलोपे ऊत्वमत्वे सस्य षत्वे च 'अमूषाम्' इति रूपम् । <w>अमुष्याम् ।</w> <qt>अदस्+ङि</qt>  इति स्थिते, अत्वपररूपटाप्सु, <<ङेराम्नद्याम्नीभ्यः>> इति ङेरामि <<सर्वनाम्नः स्याड्ढ्रस्वश्च>> इत्यामः स्याढि आपो ह्रस्वे च कृते <qt>अदस्या + आम्</qt>  इति जाते <<अकः सवर्णे दीर्घः>> इति दीर्घे <<अदसोऽसेर्दादु दो मः>> इति दात्परस्योत्वे दस्य च मत्वे <<आदेशप्रत्यययोः>> इति षत्वे 'अमुष्याम्' इति । <w>अमूषु ।</w> <qt>अदस्+सुप्</qt>  इत्यत्र त्यदाद्यत्वे पररूपत्वे टापि, सवर्णदीर्घत्वे 'अदासु' इति भृते <<अदसोऽसेर्दादु दो मः>> इति दात्परस्योत्वे दस्य च मत्वे <<आदेशप्रत्यययोः>> इति सस्य षत्वे 'अमूषु' इति रूपं सिद्धम् । <w>इति हलन्तस्त्रीलिङ्गप्रकरणम् ।</w>