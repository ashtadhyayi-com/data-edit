<w>गुणो यङ्लुकोरिति ।</w> यङ् च लुक् च इति द्वन्द्वात् सप्तमी । लुगिह यङ एव विवक्षितः उपस्थितत्वात् । <<अत्र लोपोऽभ्यासस्य>> [[7.4.58]] इत्यतोऽभ्यासस्येत्यनुवर्तते । तदाह — <w>अभ्यासस्येति ।</w> इक्परिभाषया इगन्तस्येति लभ्यते । <qt>बोभूयते</qt> भूधातोः <<धातोरेकाचो हलादेः क्रियासमभिहारे यङ्>> [[3.1.22]] इति यङ् प्रत्यये ङकारेत्संज्ञायां लोपे च <<सन्यङो>> [[6.1.9]] इति द्वित्वे <<पूर्वोऽभ्यासः>> [[6.1.4]] इत्यभ्याससंज्ञायां <<हलादिः शेषः>> [[7.4.60]] इत्यादिहलःशिष्टे ह्रस्वे <<अभ्यासे चर्च>> [[8.4.54]] इति भस्य बत्वे <<गुणो यङ्लुकोः>> [[7.4.82]] इत्यभ्यासस्य गुणे <qt>बोभूय</qt> इति जाते <<सनाद्यन्ता धातवः>> [[3.1.32]] इति धातुत्वात् <<वर्तमाने लट्>> [[3.2.123]] इति लटि, यङो ङित्वात् <<अनुदात्तङित आत्मनेपदम्>> [[1.3.12]] इति लटो लः स्थाने तङि <<तिङ्शित्सार्वधातुकम्>> [[3.4.113]] इति तस्य सार्वधातुकसंज्ञायां <<कर्तरि शप्>> [[3.1.68]] इति शपि अनुबन्धलोपे <<अतो गुणे>> [[6.1.97]] इति पररूपे <<टित आत्मनेपदानां टेरे>> [[3.4.79]] इति तस्य टेरेत्वे <qt>बोभूयते</qt> इति रूपम् । <qt>बोभूयेते</qt>, <qt>बोभूयन्ते</qt> । <qt>बोभूयसे</qt>, <qt>बोभूयेथे</qt>, <qt>बोभूयध्वे</qt> । <qt>बोभूये</qt>, <qt>बोभूयावहे</qt>, <qt>बोभूयामहे</qt> । <qt>बोभूयाञ्चक्रे</qt> । भूधातोः <<धातोरेकाचो हलादेः क्रियासमभिहारे यङ्>> [[3.1.22]] इति यङि <<सन्यङो>> [[6.1.9]] इति द्वित्वे अभ्यासत्वे अभ्यासकार्ये च जाते <<गुणो यङ्लुकोः>> [[7.4.82]] इति अभ्यासस्य गुणे <qt>बोभूय</qt> इति जाते <<सनाद्यन्ता धातवः>> [[3.1.32]] इति धातुसंज्ञायाम् <<परोक्षे लिट्>> [[3.2.115]] इति लिटि <!कास्यनेकाच आम्वक्तव्यः!> (वार्त्तिकम् [[3.1.35]]) इति आमि, <<आमः>> [[2.4.81]] इति लिटो लुकि, <<कृञ्चानुप्रयुज्यते लिटि>> [[3.1.40]] इति लिट्परकृञोऽनुप्रयोगे <qt>बोभूयाम् कृ लिट्</qt> इति जाते लिटो लः स्थाने ते, <<लिटस्तझयोरेशिरेच्>> [[3.4.81]] इति तस्य एशि आदेशे <<लिटि धातोः>> [[6.1.8]] इति कृञो द्वित्वे अभ्यासत्वे अभ्यासकार्ये <qt>बोभूयाम् चकृ ए</qt> इति भूते यणि कृते आमो मस्य अनुस्वारे परसवर्णे च कृते <qt>बोभूयाञ्चक्रे</qt> इति रूपम् । लुटि — <qt>बोभूयिता</qt> । लृटि — <qt>बोभूयिष्यते</qt> । लोटि — <qt>बोभूयताम्</qt> । लङि — <qt>अबोभूयत</qt> । लिङि — <qt>बोभूयेत</qt> । आशिषि — <qt>बोभूयिषीष्ट</qt> । <qt>अबोभूयिष्ट ।</qt> भू-इत्यस्माद् धातोः यङि द्वित्वेऽभ्यासगुणे जश्त्वे <qt>बोभूय</qt> इत्यस्य धातुत्वाल्लुङो लः स्थाने तप्रत्ययेऽटि च्लेः सिचि इचावितौ तयोर्लोपे च कृते स् इत्यस्य आर्धधातुकत्वे इटि <<अतो लोपः>> [[6.4.48]] इति यङोऽकारय लोपे षत्वे ष्टुत्वे च <qt>अबोभूयिष्ट</qt> इति रूपम् । आताम्प्रभृतिषु —<qt>अबोभूयिषाताम्</qt>, <qt>अबोभूयिषत</qt> । <qt>अबोभूयिष्ठाः</qt>, <qt>अबोभूयिषाथाम्</qt>, <qt>अबोभूयिध्वम्</qt> । <qt>अबोभूयिषि</qt>, <qt>अबोभूयिष्वहि</qt>, <qt>अबोभूयिष्महि</qt> ।