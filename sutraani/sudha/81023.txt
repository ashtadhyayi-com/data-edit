त्वामाविति । त्वाश्च माश्चेति विग्रहः । एकवचनस्येत्यनुवर्तते । तदाह - द्वितीयेत्यादिना । श्रीशस्त्वावतु मापीहेति । श्रीशः-विष्णुः, त्वा-त्वाम्, मा अपि-मामपि, पातु – रक्षतु । अत्र त्वाम्, माम् इति द्वितीयैकवचनान्तयोः स्थाने <<त्वामौ द्वितीयायाः>>[[8.1.23]] इति त्वामावादेशौ स्तः । दत्तात्ते मेऽपि शर्म सः । सः-श्रीशः, ते-तुभ्यम्, मे-मह्यम्, अपि शर्म-सुखम्, दत्तात्-ददातु । अत्र चतुर्थ्येकवचनान्तयोः तुभ्यम् मह्यम्, अनयोः स्थाने <<तेमयावेकवचनस्य>>[[8.1.22]] इति ते मे आदेशौ । स्वामी ते मेऽपि स हरिः । सः हरिः ते-तव, मे-मम स्वामी-प्रभुरित्यर्थः । अत्र तव मम इति षष्ठ्येकवचनान्तयोः स्थाने <<तेमयावेकवचनस्य>>[[8.1.22]] इति ते मे आदेशः । पातु वामपि नौ विभुः । विभुः-सर्वव्यापको हरिः, वाम्-युवाम्, नौ-आवाम् अपि पातु-रक्षतु, इत्यर्थः । अत्र युवाम्, आवाम् इति द्वितीयाद्विवचनयोः स्थाने <<युष्मदस्मदोः षष्ठीचतुर्थीद्वितीयास्थयोर्वान्नावौ>>[[8.1.20]] इति वां नौ आदेशौ भवतः । सुखं वां नौ ददात्वीशः । 'ईशः वां-युवाभ्याम्, नौ-आवाभ्याम्, सुखं ददातु' इत्यर्थः । अत्र युवाभ्याम्, आवाभ्याम्, इति चतुर्थीद्विवचनान्तयोः स्थाने <<युष्मदस्मदोः षष्ठीचतुर्थीद्वितीयास्थयोर्वान्नावौ>>[[8.1.20]] इति वां नौ इत्यादेशौ स्तः । पतिर्वामपि नौ हरिः । हरिः वाम्-युवयोः, नावपि-आवयोरपि, पतिः स्वामीत्यर्थः । अत्र युवयोः, आवयोः इति षष्ठीद्विवचनान्तयोः स्थाने <<युष्मदस्मदोः षष्ठीचतुर्थीद्वितीयास्थयोर्वान्नावौ>>[[8.1.20]] इति वां नावौ इत्यादेशौ स्तः । सोऽव्याद्वो न इति । सः वः-युष्मान् नः-अस्मान्, अव्या रक्षत्वित्यर्थः । अत्र-युष्मान् अस्मान् इति बहुत्वविशिष्टद्वितीयान्तयोः स्थाने <<बहुवचनस्य वस्नसौ>>[[8.1.21]] इति 'वस्नसौ' स्तः । शिवं वो न इति । सः वः-युष्मभ्यम्, नः-अस्मभ्यम्, शिवं-कल्याणं, दद्यात् । अत्र 'युष्मभ्यम्', 'अस्मभ्यम्' इति चतुर्थीबहुवचनान्तयोः स्थाने <<बहुवचनस्य वस्नसौ>>[[8.1.21]] इति वस्नसौ स्तः । सेव्योऽत्र वः स नः इति । अत्र-संसारे, सः-हरिः, वः-युष्माकम्, नः-अस्माकम्, सेव्यः-भजनीयः । अत्र युष्माकम् अस्माकम् इतिषष्ठीबहुवचनान्तयोः स्थाने <<बहुवचनस्य वस्नसौ>>[[8.1.21]] इति वस्नसो स्तः । एकवाक्ये इति । निमित्तनिमित्तिनोरेकवाक्यस्थत्वे इत्यर्थः । एकतिङिति । तिङित्यनेन तिङन्तं विवक्षितम् । अस्माकम्, एकः तिङ् यस्येति विग्रहः । धाता ते भक्तोऽस्तीति । अत्र इत्यनेन तव स्थाने ते आदेशो विहितः । यत्र ते आदेशो न भवति तत्र धाता तव भक्तोऽस्तीति भवत्येव । तस्मै ते नमः इत्येवेति । अत्र अन्वादेशत्वान्नित्य आदेशो जायते । सुपात्, सुपाद । शोभनौ पादौ यस्य इति विग्रहः । सुपाद् + सु इत्यत्र अनुबन्धलोपे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति सस्य लोपे <<वाऽवसाने>>[[8.4.56]] इति दस्य तत्वे च कृते 'सुपात्' इति । चर्त्वाभावपक्षे - 'सुपाद्' इति ।