<w>पूर्वत्रासिद्धमिति ।</w> पाणिनिप्रणीया अष्टाध्यायी, तत्र अष्टमाध्याये द्वितीयपादस्येदमादिमं सूत्रम् । इतः प्राक्तनं कृत्स्नं सूत्रजालं सपादसप्ताध्यायीति व्यवह्रियते । उपरितनं तु कृत्स्नं सूत्रजालं त्रिपादीति व्यवह्रियते इति भावः ।  <w>हर इह इति ।</w> हरे इह इति स्थिते <<एचोऽयवायावः>> [[6.1.78]] इत्यनेन अयादेशे कृते <qt>हरय् इह</qt> इति दशायाम् <<लोपः शाकल्यस्य>> [[8.3.19]] इत्यनेन अवर्णपूर्वकपदान्ते वर्तमानस्य य् इत्यस्य विकल्पेन लोपः अचि 'इ' इति परे । तेन <qt>हर इह</qt> इति जाते अत्र शङ्क्यते — लोपानन्तरम् <qt>हर इह</qt> इत्यत्र <<आद्गुणः>> [[6.1.87]] इत्यनेन गुणः कथं न भवति ? उत्तरम् — <<पूर्वत्रासिद्धम्>> [[8.2.1]] इत्यनेन सूत्रेण सपादसप्ताध्यायीस्थसूत्रदृष्ट्या (<<आद्गुणः>> [[6.1.87]] इति सूत्रदृष्ट्या) त्रैपादिकः <<लोपः शाकल्यस्य>> [[8.3.19]] इति लोपोऽसिद्धः । तत्र यलोपे जातेऽपि यकारोऽस्तीति भावनया <<आद्गुणः>> [[6.1.87]] इति सूत्रार्थो न घटते इति भावः । लोपाभावपक्षे —  <qt>हरयिह</qt> इति । एवमेव, <qt>विष्ण इह</qt>, <qt>विष्णविह</qt> इत्यत्रापि बोध्यम् ॥