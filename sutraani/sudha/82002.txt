नलोपः सुपिति । नस्य लोपो नलोपः । विधिशब्दो भावसाधनः । विधानं विधिः । सुप् च स्वरश्च सञ्ज्ञा च तुक् च तेषां विधय इति सम्बन्धसामान्यषष्ठ्या समासः । कृतीति तु तुकैव सम्बध्यते । अन्यत्रासम्भवात् । तदाह - सुब्विधावित्यादिना । राजाश्व इत्यादाविति । अत्र सवर्णदीर्घयणादिविधीनां सुब्विध्याद्यनन्तर्भावात् तेषु कर्तव्येषु नलोपस्यासिद्धत्वाभावे सति नकारलोपस्य सत्वात् सवर्णदीर्घादिकं निर्बाधमिति भावः । राजभ्यामिति । राजन् +भ्याम् इत्यत्र <<स्वादिष्वसर्वनामस्थाने>>[[1.4.17]] इति पदसंज्ञायां <<नलोपः प्रातिपदिकान्तस्य>>[[8.2.7]] इति नलोपे <<सुपि च>>[[7.3.102]] इति दीर्घत्वे प्राप्ते तर्हि <<नलोपः सुप्स्वरसंज्ञातुग्विधिषु कृति>>[[8.2.2]] इति नलोपस्याऽसिद्धत्वात् दीर्घत्वाभावे 'राजभ्याम्' इति रूपम् । एवं 'राजभिः' 'राजभ्यः' इति बोध्यम् । राज्ञि, राजनि । राजन् + ङि इत्यत्र <<लशक्वतद्धिते>>[[1.3.8]] इति ङकारस्येत्संज्ञायां लोपे च <<यचि भम्>>[[1.4.18]] इति भसंज्ञायाम् <<विभाषा ङिश्योः>>[[6.4.136]] इति विकल्पेन अनोऽकारस्य लोपे कृते श्चुत्वे च जाते 'राज्ञि' इति रूपम् । लोपाभावे च 'राजनि' इति रूपम् । यज्वा । यज्वन् + सु अत्र सोरुकारस्येत्संज्ञायां लोपे च कृते <<सुडनपुंसकस्य>>[[1.1.43]] इति सर्वनामस्थानसंज्ञायां <<सर्वनामस्थाने चासम्बुद्धौ>>[[6.4.8]] इति नान्तस्योपधाया दीर्घत्वे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<नलोपः प्रातिपदिकान्तस्य>>[[8.2.7]] इति नलोपे 'यज्वा' इति रूपम् । यज्वानौ । यज्वन् + औ अत्र नान्तोपधाया दीर्घत्वे 'यज्वानौ' इति । एवं 'यज्वान' इत्यत्रापि ।