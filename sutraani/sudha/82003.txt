न मु ने । ने इति विषयसप्तमीत्याह - <w>नाभावे कर्तव्य इति ।</w> अन्यथा घेः परत्वाभावान्नाभावो न स्यादिति भावः । नन्वेवमपि कृते नाभावे <<सुपि च>>[[7.3.102]] इति दीर्घः स्यात्, दीर्घं प्रति मुत्वस्यासिद्धत्वादत आह - कृते चेति । एतच्च ने इत्यस्यावृत्त्या लभ्यते । अमुना । अदस् + टा अत्र त्यदाद्यत्वे पररूपत्वे च <<अदसोऽसेर्दादु दो मः>>[[8.2.80]] इति अकारस्य उत्वे दस्य च मत्वे अमु+टा इति जाते नाभावे कर्तव्ये <<न मु ने>>[[8.2.3]] इत्यनेन मुत्वस्यासिद्धत्वाभावबोधनात् <<शेषो घ्यसखि>>[[1.4.7]] इति घिसंज्ञायाम् <<आङो नाऽस्त्रियाम्>>[[7.3.120]] इति टाइत्यस्य नादेशे 'अमुना' इति रूपं सिद्धम् । न च मुत्वस्यासिद्धत्वात् <<सुपि च>>[[7.3.102]] इति दीर्घः स्यादिति वाच्यम् । <<न मु ने>>[[8.2.3]] इत्यनेन कृते च नाभावे नासिद्धस्वमित्यस्यापि बोधनात् । अमूभ्याम् । अदस् + भ्याम् इत्यत्र त्यदाद्यत्वे पररूपत्वे च कृते <<सुपि च>>[[7.3.102]] इति दीर्घे 'अदाभ्याम्' इति जाते <<अदसोऽसेर्दादु दो मः>>[[8.2.80]] इति ऊत्वे मत्वे च रूपम् । अमीभिः । अद् + भिस् इत्यत्र त्यदाद्यत्वे पररूपत्वे च कृते अद + भिस् इति जाते <<अतो भिस ऐस्>>[[7.1.9]] इति भिसः स्थाने ऐसादेशप्राप्ते <<नेदमदसोरकोः>>[[7.1.11]] इत्यनेन निषिद्धे <<बहुवचने झल्येत्>>[[7.3.103]] इत्येत्वे अदे + भिस् इति निष्पन्ने <<एत ईद्बहुवचने>>[[8.2.81]] इति एकारस्य ईत्वे दस्य च मत्वे कृते सस्य रुत्वे रेफस्य विसर्गत्वे च 'अमीभिः' इति रूपम् । अमुष्मै । अदस् शब्दाच्चतुर्थ्येकवचनविवक्षायां ङेविभक्तौ समागतायां त्यदाद्यत्वे पररूपत्वे च कृते <<सर्वनाम्नः स्मै>>[[7.1.14]] इति ङे स्थाने 'स्मै' आदेशे 'अदस्मै' इति जाते <<अदसोऽसेर्दादु दो मः>>[[8.2.80]] इति अकारस्योत्वे दस्य मत्वे <<आदेशप्रत्यययोः>>[[8.3.59]] इति षत्वे 'अमुष्मै' इति सिद्धम् । अमीभ्यः । अदस् + भ्यस् इत्यत्र त्यदाद्यत्वे, पररूपत्वे च कृते <<बहुवचने झल्येत्>>[[7.3.103]] इत्येत्वे कृते अदे + भ्यस् इति जाते <<एत ईद्बहुवचने>>[[8.2.81]] इति एकारस्य ईत्वे दस्य च मत्वे सकारस्य रुत्वे रेफस्य विसर्गत्वे च 'अमीभ्यः' इति रूपम् । अमुष्मात् । अदस् + ङसि इत्यत्र त्यदाद्यत्वे पररूपत्वे च कृते <<ङसिङ्योः स्मात्स्मिनौ>>[[7.1.15]] इति ङसेः स्थाने स्मात् आदेशे उत्वमत्वयोः कृतयोः षत्वे च कृते 'अमुष्मात्' इति रूपम् । अमुष्य । अदस् + ङस् इत्यत्र त्यदाद्यत्वे पररूपत्वे च कृते <<टाङसिङसामिनात्स्याः>>[[7.1.12]] इति ङसः स्थाने स्यादेशे 'अदस्य' इति जाते <<अदसोऽसेर्दादु दो मः>>[[8.2.80]] इत्यकारस्योत्वे दस्य च मत्वे कृते <<आदेशप्रत्यययोः>>[[8.3.59]] इति षत्वे, च जाते 'अमुष्य' इति रूपं सिद्धयति । अमुयोः । अदस् + ओस् इत्यत्र त्यदाद्यत्वे पररूपत्वे च कृते <<ओसि च>>[[7.3.104]] इत्येकारे कृते <<एचोऽयवायावः>>[[6.1.78]] इत्ययादेशे 'अदयोस्' इति जाते <<अदसोऽसेर्दादु दो मः>>[[8.2.80]] इति दात्परस्योत्वे दस्य च मत्वे सस्य रुत्वे रेफस्य विसर्गत्वे च 'अमुयोः' इति रूपम् । अमीषाम् । अदस् + आम् इत्यत्र त्यदाद्यत्वे पररूपत्वे च कृते <<आमि सर्वनाम्नः सुट्>>[[7.1.52]] इति सुडागमे टित्वादाद्यावयवे उटि गते <<बहुवचने झल्येत्>>[[7.3.103]] इत्येत्वे 'अदेसाम्' इति जाते <<आदेशप्रत्यययोः>>[[8.3.59]] इति षत्वे <<एत ईद्बहुवचने>>[[8.2.81]] इति दात्परस्यैकारस्येत्वे दस्य च मत्वे 'अमीषाम्' इति । अमुष्मिन् । अदस्+ङि इत्यत्र <<त्यदादीनामः>>[[7.2.102]] इत्यकारान्तादेशे <<अतो गुणे>>[[6.1.97]] इति पररूपत्वे च कृते अद + ङि इति जाते <<ङसिङ्योः स्मात्स्मिनौ>>[[7.1.15]] इति ङिः स्थाने स्मिनादेशे <<अदसोऽसेर्दादु दो मः>>[[8.2.80]] इति दात्परस्योत्वे दस्य च मत्वे <<आदेशप्रत्यययोः>>[[8.3.59]] इति षत्वे 'अमुष्मिन्' इति रूपं सिद्धम् । इति हलन्तपुंलिङ्गप्रकरणम् ।