न ङिसम्बुद्ध्यारिति । <<नलोपः प्रातिपदिकान्तस्य>>[[8.2.7]] इस्यतो न लोप इत्यनुवर्तते । तत्र नेति लुप्तषष्ठीकम् । तदाह - नस्य लोप इत्यादिना । हे राजन् । 'हे राजन् + सु' इत्यत्र सोरुकारस्येत्सञ्ज्ञायां लोपे च तस्य सर्वनामस्थानसंज्ञत्वाद् दीर्घ प्राप्ते 'असम्बुद्धौ' इत्युक्तत्वान्न भवति । तदनन्तरम् <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<नलोपः प्रातिपदिकान्तस्य>>[[8.2.7]] इति नलोपे प्राप्ते परमत्र <<न ङिसम्बुद्ध्योः>>[[8.2.8]] इति निषेधे 'हे राजन्' इति रूपम् । ङावुत्तरपदे इति । उत्तरपदे परतो यः ङिः तस्मिन् परे <<न ङिसम्बुद्ध्योः>>[[8.2.8]] इति निषेधस्य प्रतिषेधो वक्तव्य इत्यर्थः । एवं च चर्मतिलः इत्यत्र उत्तरपदे परतः <<न ङिसम्बुद्ध्योः>>[[8.2.8]] इति प्रतिषेधाभावात् नकारस्य लोपो निर्बाध इति भावः । राजानौ । राजन् + औ इति स्थिते <<सुडनपुंसकस्य>>[[1.1.43]] इति सर्वनामस्थानसंज्ञायां <<सर्वनामस्थाने चासम्बुद्धौ>>[[6.4.8]] इति नान्तोपधाया दीर्घत्वे 'राजानौ' इति रूपम् । राजानः । राजन् + अस् इति स्थिते पूर्ववत्सर्वनामस्थानसञ्ज्ञायां <<सर्वनामस्थाने चासम्बुद्धौ>>[[6.4.8]] इति नान्तोपधाया दीर्घत्वे सस्य रुत्वे रेफस्य विसर्गत्वे च 'राजानः' इति रूपम् । राज्ञः। राजन् + शस् इति स्थिते शस्येत्सञ्ज्ञायां लोपे च कृते <<यचि भम्>>[[1.4.18]] इति भसञ्ज्ञायाम् <<अल्लोपोऽनः>>[[6.4.134]] इति अनोऽकारस्य लोपे <<स्तोः श्चुना श्चुः>>[[8.4.40]] इति नस्य ञत्वे जञोर्ज्ञः 'राज्ञः' इति ।