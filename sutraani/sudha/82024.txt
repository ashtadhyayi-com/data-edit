<w>रात्सस्येति ।</w> <<संयोगान्तस्य लोपः>>[[8.2.23]] इत्येव सिद्धे नियमार्थमिदमित्याह - <w>सस्यैवेति ।</w> तेन <qt>ऊर्क्</qt> इत्यादौ न संयोगान्तलोपः । <w>रस्य विसर्ग इति ।</w> <<खरवसानयोर्विसर्जनीयः>>[[8.3.15]] इत्यनेनेत्यर्थः । <w>क्रोष्टुरिति ।</w> क्रोष्टुशब्दात् ङसि; अत्र सकारोत्तरवर्तिन इकारस्य तथा ङस्येत्सञ्ज्ञायां लोपे च <<विभाषा तृतीयादिष्वचि>>[[7.1.97]] इति तृज्वद्भावे कृते 'क्रोष्टृ + अस्' इत्यवस्थायाम् <<ऋत उत्>>[[6.1.111]] इति पूर्वपरयोरुत्वे रपत्वे च क्रोष्टुर् स् इति भूते <<रात्सस्य>>[[8.2.24]] इति सस्य लोपे <<खरवसानयोर्विसर्जनीयः>>[[8.3.15]] इति रस्य विसर्गत्वे च कृते <qt>क्रोष्टुः</qt> इति रूपम् । तृज्वद्भावाभावपक्षे घिसञ्ज्ञायां <<घेर्ङिति>>[[7.3.111]] इति गुणे 'क्रोष्टो + अस्' इति जाते<<ङसिङसोश्च>>[[6.1.110]] इति पूर्वरूपे सस्य रुत्वे विसर्गे च <qt>क्रोष्टोः</qt> इति । पञ्चमीद्विवचनबहुवचने तु – क्रोष्टुभ्यां, क्रोष्टुभ्यः । षष्ठ्येकवचनं पञ्चम्येकवचनवद् बोध्यम् । <w>क्रोष्ट्रो: २ ।</w> क्रोष्टुशब्दादोसि <<विभाषा तृतीयादिष्वचि>>[[7.1.97]] इति तृज्वद्भावे <<इको यणचि>>[[6.1.77]] इति यणि रुत्वे विसर्गे च <qt>क्रोष्ट्रोः</qt> इति रूपम् । तृज्वद्भावाभावपक्षे - 'क्रोष्टु + ओस्' इति दशायाम् <<इको यणचि>>[[6.1.77]] इति यणि सस्य रुत्वे विसर्गे च <qt>क्रोष्ट्वोः</qt> इति रूपम् । <w>नुमचिरेति ।</w> अचिरेत्यनुकरणम् । तेन <<अचि र ऋतः>>[[7.2.100]] इति विहितो रेफो विवक्षितः । <w>क्रोष्टूनामिति ।</w> क्रोष्टुशब्दात् पष्ठीबहुवचनविवक्षायाम् आमि कृते 'क्रोष्टु + आम्' इति स्थिते अत्र <<विभाषा तृतीयादिष्वचि>>[[7.1.97]] इति तृज्वद्भावे प्राप्ते तं बाधित्वा <<ह्रस्वनद्यापो नुट्>>[[7.1.54]] इति नुटि उकारटकारयोरित्सञ्ज्ञायां लोपे च टित्त्वादाद्यावयवे जाते 'क्रोष्टु + नाम्' इति भूते <<नामि>>[[6.4.3]] इति अजन्ताङ्गस्य दीर्घे <qt>क्रोष्टूनाम्</qt> इति रूपम् । <w>क्रोष्टरि ।</w> क्रोष्टुशब्दात् सप्तम्येकवचनविवक्षायां ङौ समागते ङस्येत्सञ्ज्ञायां लोपे च <<विभाषा तृतीयादिष्वचि>>[[7.1.97]] इति तृज्वद्भावे विहिते <<ऋतो ङिसर्वनामस्थानयोः>>[[7.3.110]] इत्यनेन अकाररूपे गुणे विहिते <<उरण् रपरः>>[[1.1.51]] इति रपरे च कृते सर्वस्मिन् संयुक्ते सति <qt>क्रोष्टरि</qt> इति रूपम् । तृज्वद्भावाभावपक्षे - <qt>क्रोष्टु +ङि</qt> इत्यवस्थायां घिसञ्ज्ञायाम् <<अच्च घेः>>[[7.3.119]] इत्यनेन ङेः स्थाने औकारे घिसञ्ज्ञकस्य च स्थानेऽकारे जाते <<वृद्धिरेचि>>[[6.1.88]] इति वृद्धौ <qt>क्रोष्टौ</qt> इति रूपम् । ओसि पूर्ववद् - <qt>क्रोष्ट्रोः, क्रोष्ट्वोः</qt> इति रूपम् । सप्तमीबहुवचने - <qt>क्रोष्टुपु</qt> इति। <w>पक्षे इति ।</w> तृतीयादिष्वजादिषु तृज्वत्वाभावपक्षे इत्यर्थः । <w>हलादाविति ।</w> हलादिषु विभक्तिषु परेष्वित्यर्थः । <w>शम्भुवदिति ।</w> शम्भुशब्दवद्रूपाणि बोध्यानि । <w>हूहूरिति ।</w> गन्धर्वविशेषवाचि अव्युत्पन्नं प्रातिपदिकमेतत् । हूहूशब्दात्प्रथमैकवचने सावागते उकारनिवृत्तौ सत्यां सस्य रुत्वे विसर्गे च <qt>हूहूः</qt> इति रूपम् । <w>हूह्वाविति ।</w> हूहूशब्दात्प्रथमाद्विवचने औ समागते <<इको यणचि>>[[6.1.77]] इति यणि विहिते <qt>हूह्वौ</qt> इति रूपम् । एवमेव हूहूशब्दस्याजादौ विभक्तौ कार्यं विज्ञेयम् । <w>हूहूम् इति ।</w> अत्र <<इको यणचि>>[[6.1.77]] इति यणं बाधित्वा <<अमि पूर्वः>>[[6.1.107]] इति पूर्वरूपे <qt>हूहूमि</qt>ति रूपम् । शसि - <qt>हूहून्</qt> इति विज्ञेयम् । टायाम् - यणि <qt>हूह्वा</qt> इत्यादि । <w>अतिचमूशब्दे त्विति ।</w> चमूमतिक्रान्तः, अतिचमूः । <!अत्यादयः क्रान्ताद्यर्थे द्वितीयया!> इति समासः । स्त्रीप्रत्ययान्तत्वाभावात् <<गोस्त्रियोरुपसर्जनस्य>>[[1.2.48]] इति ह्रस्वो न भवति । <w>नदीकार्यमिति ।</w> <!प्रथमलिङ्गग्रहणं च!> इति वचनादिति भावः । अतिचमूः, अतिचम्वौ,  अतिचम्वः प्रथमा । <w>हे अतिचमु इति ।</w> अतिचमूशब्दाद्  सम्बोधनैकवचने सौ उगते <!प्रथमलिङ्गग्रहणञ्च!> इति नदीसञ्ज्ञायाम् <<अम्बाऽर्थनद्योर्ह्रस्वः>>[[7.3.107]] इति ह्रस्वत्वे <<एङ्ह्रस्वात् सम्बुद्धेः>>[[6.1.69]] इति सस्य लोपे च कृते <qt>हे अतिचमु</qt> इति रूपम् । <w><qt>अतिचम्वै</qt> इति ।</w> अतिचमूशब्दात् चतुर्थ्येकवचने ङेकृते ङकारस्येसञ्ज्ञायां लोपे च कृते नदीसञ्ज्ञायाम् <<आण्नद्याः>>[[7.3.112]] इत्यनेन ङकारेत्सञ्जकस्यैकारस्याडागमे टित्वादाद्यावयवे टकारस्येत्सञ्ज्ञायां लोपे च 'अतिचमू आ ए' इति जाते, अत्र <<आटश्च>>[[6.1.90]] इत्यनेन वृद्धौ कृतायाम् <<इको यणचि>>[[6.1.77]] इति यणि सति <qt>अतिचम्वै</qt> इति रूपम् । <w><qt>अतिचम्वाः</qt> इति ।</w> अतिचमूशब्दात् ङसौ विहिते अनुबन्धलोपे च कृते नदीसञ्ज्ञायाम् <<आण्नद्याः>>[[7.3.112]]  इत्याडागमे <<आटश्च>>[[6.1.90]] इति वृद्धौ <<इको यणचि>>[[6.1.77]] इति यणि सति सस्य रुत्वे विसर्गे च विहिते <qt>अतिचम्वाः</qt> इति रूपम् । एवमेव पष्ठ्येकवचनमपि बोध्यम् । <w>अतिचमूनामिति ।</w> अतिचमूदशब्दात्षष्ठीबहुवचनविवक्षायाम् आमि समागते नदीसञ्ज्ञायाम् <<ह्रस्वनद्यापो नुट्>>[[7.1.54]] इति नुडागमे टित्वादाद्यावयवे च जाते <qt>अतिचमूनाम्</qt> इति रूपम् । सप्तम्येकवचने डौ समागते ङकारस्येत्सञ्ज्ञायां लोपे च 'अतिचमू + इ' इति जाते अत्र नदीसञ्ज्ञायाम् <<ङेराम्नद्याम्नीभ्यः>>[[7.3.116]] इति ङेकारेत्सञ्ज्ञकेकारस्य स्थाने आमि विहिते स्थानिवद्भावेन तत्र ङित्वमानीय <<आण्नद्याः>>[[7.3.112]] इत्याडागमे टित्वदाद्यावयवे जाते <<आटश्च>>[[6.1.90]] इति वृद्धौ <<इको यणचि>>[[6.1.77]] इति यणि <qt>अतिचम्वाम्</qt> इति रूपम्बोध्यम् । <w>खलपूरिति ।</w> खलं पुनातीति क्विप् । कृदन्तत्वात्प्रातिपदिकसञ्ज्ञायां सावागते उकारस्य लोपे सस्य रुत्वे विसर्गे च <qt>खलपूः</qt> इति ।