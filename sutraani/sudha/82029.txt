स्कोः संयोगाद्योरिति । <<पदस्य>>[[8.1.16]] इत्यधिकृतम् । चकारात् <<झलो झलि>>[[8.2.26]] इत्यतो झलीत्यनुवर्तते । <<संयोगान्तस्य लोपः>>[[8.2.23]] इत्यतो 'लोप' इत्यनुवर्तते । तदाह - पदान्ते झलि चेत्यादिना । भृट् । 'भ्रस्ज - पाके' क्विप् । <<ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च>>[[6.1.16]] इति सम्प्रसारण रेफस्य ऋकारः । <<सम्प्रसारणाच्च>>[[6.1.108]] इति पूर्वरूपम् । तस्मात्सौ 'भृस्ज् सु' इत्यत्र सोर्लोपे <<स्कोः संयोगाद्योरन्ते च>>[[8.2.29]] इति संयोगाद्यस्य 'स्' इत्यस्य लोपे <<व्रश्चभ्रस्जसृजमृजयजराजभ्राजच्छशां षः>>[[8.2.36]] इत्यादिना जस्य षत्वे, षस्य डत्वे <<वाऽवसाने>>[[8.4.56]] इति टत्वे 'भृट्' इति । पक्षे - 'भृड्' इति । भृज्जौ । भृस्ज् + औ इत्यत्र <<स्तोः श्चुना श्चुः>>[[8.4.40]] इति सस्य शत्वे <<झलां जश् झशि>>[[8.4.53]] इति शस्य जत्वे संयोगे च 'भृज्जौ' इति रूपम् । एव सर्वत्राजादौ विभक्तौ बोध्यम् । भृड्भ्याम् । भृस्ज् + भ्याम् इत्यत्र <<स्वादिष्वसर्वनामस्थाने>>[[1.4.17]] इति पदसंज्ञायां <<स्कोः संयोगाद्योरन्ते च>>[[8.2.29]] इति संयोगाद्यस्य स् इत्यस्य लोपे <<व्रश्चभ्रस्जसृजमृजयजराजभ्राजच्छशां षः>>[[8.2.36]] इति षत्वे, तस्य जश्त्वेन डत्वे 'भृड्भ्याम्' इति । एवं हलादौ सर्वत्र । त्यदाद्यत्वं पररूपत्वमिति । सर्वत्र विभक्तावुत्पन्नायां <<त्यदादीनामः>>[[7.2.102]] इत्यन्तस्य अकारः, <<अतो गुणे>>[[6.1.97]] इति पररूपञ्चेत्यर्थः । ततश्च अदन्तवद्रुपाणीति तात्पर्यम् ।