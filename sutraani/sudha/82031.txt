हो ढ इति । <<झलो झलि>>[[8.2.26]] <<पदस्य>>[[8.1.16]] <<स्कोः संयोगाद्योरन्ते च>>[[8.2.29]] इत्यतः क्रमेण झलीति, पदस्य, अन्ते, इति चानुवर्तते, तदाह - झलि पदान्ते इति । झलि परतः पदान्ते वा विद्यमानस्य हस्येत्यर्थः । लिट् लिङ् । 'लिह-आस्वादने' क्विप् । कृदन्तत्वात्प्रातिपदिकसंज्ञायाम् लिह् + सु इति स्थिते उकारस्येत्संज्ञायां लोपे च <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे हो ढः इति हस्य ढत्वे <<झलां जशोऽन्ते>>[[8.2.39]] इति ढस्य डत्वे <<वाऽवसाने>>[[8.4.56]] इति चर्त्वे च कृते 'लिट्' इति । चर्त्त्वाभावपक्षे 'लिड्' इति । लिढ्भ्यामिति । लिहू + भ्याम् अत्र हो ढः इति हस्य ढत्वे <<स्वादिष्वसर्वनामस्थाने>>[[1.4.17]] इति पदत्वात् <<झलां जशोऽन्ते>>[[8.2.39]] इति ढस्य डत्वे 'लिड् भ्याम्' इति । लिट्सु । लिह् +सुप् अत्र पकारस्येत्संज्ञायां लोपेच हो ढः इति हस्य ढत्वे <<स्वादिष्वसर्वनामस्थाने>>[[1.4.17]] इति पदसंज्ञायां <<झलां जशोऽन्ते>>[[8.2.39]] इति ढस्य, डत्वे <<डः सि धुट्>>[[8.3.29]] इति सस्य धुडागमे टित्वादाद्यावयवे उकारटकारयोर्निवृत्तौ <<खरि च>>[[8.4.55]] इति चर्त्वे पुनश्च डकारस्य <<खरि च>>[[8.4.55]] इति चर्त्वे च 'लिट्त्सु' इति रूपम् । धुडागमाभावे 'लिट्सु' इति ।