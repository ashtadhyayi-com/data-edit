वा द्रुहेति । 'दादेः'इत्यतो घ इत्यनुवर्तते । झलीति, पदस्येति, अन्ते इति पूर्ववदनुवर्तते, तदाह - एषामिति । ध्रुक् - ध्रुग्, ध्रुट् – ध्रुड् । द्रुह जिघांसायाम् अस्मात् क्विपि तस्य सर्वापहारलोपे कृदन्तत्वात्प्रातिपदिकसंज्ञायां सावागते उकारलोपे द्रुह् + स् इति स्थिते <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<हो ढः>>[[8.2.31]] इति ढत्वे प्राप्ते तं बाधित्वा <<दादेर्धातोर्घः>>[[8.2.32]] इति घत्वे प्राप्ते तं बाधित्वा <<वा द्रुहमुहष्णुहष्णिहाम्>>[[8.2.33]] इत्यनेन विकल्पेन हस्य घत्वे <<एकाचो बशो भष् झषन्तस्य स्ध्वोः>>[[8.2.37]] इति भष्भावेन दकारस्य धकारे जाते घस्य च <<झलां जशोऽन्ते>>[[8.2.39]] इति गत्वे <<वाऽवसाने>>[[8.4.56]] इति विकल्पेन चर्त्वे 'ध्रुक' इति । चर्त्वाभावपक्षे 'ध्रुग्' इति रूपम् । घत्वाभावपक्षे - <<हो ढः>>[[8.2.31]] इति ढत्वे भष्भावे ढस्य जश्त्वेन डत्वे तस्य विकल्पेन चर्त्वे 'ध्रुट्' इति, चर्त्त्वाभावपक्षे 'ध्रुड्' इति रूपम् । ध्रुग्भ्याम्, ध्रुड्भ्याम् । 'द्रुह-भ्याम्' अत्र <<वा द्रुहमुहष्णुहष्णिहाम्>>[[8.2.33]] इति घत्वे भष्भावे घस्य जश्त्वे च इति । घत्वाभावे <<हो ढः>>[[8.2.31]] इति हस्य ढत्वे भष्भावे ढस्य जश्त्वे च कृते 'ध्रुड्भ्याम्' इति । ध्रुक्षु । द्रुह् + सु अत्र <<वा द्रुहमुहष्णुहष्णिहाम्>>[[8.2.33]] इति घत्वे भष्भावे <<आदेशप्रत्यययोः>>[[8.3.59]] इति षत्वे <<खरि च>>[[8.4.55]] इति चर्त्वे 'ध्रुक्षु' इति । ध्रुट्त्स । घत्वाभावपक्षे <<हो ढः>>[[8.2.31]] इति ढत्वे भष्भावे ढस्य जश्त्वे 'डः सि धुट्' इति धुटि चर्त्वे ढस्य चर्त्वे च 'ध्रुट्त्सु' इति रूपम् । ध्रुट्सु । धुडभावपक्षे - हस्य ढः, भष्भावः, ढस्य जश्त्वेन डः, तस्य चर्त्वेन ट: 'ध्रुट्सु' इति रूपम् । एवमिति । भष्भाववर्जमिति शेषः । मुह् इति । सौ – मुक्, मुग्, मुट् मुड् । मुग्भ्याम्, मुड्भ्याम् । मुक्षु, मुट्त्सु मुट्सु ।