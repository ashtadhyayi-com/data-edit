क्विन्प्रत्ययस्य कुरिति । <<पदस्य>>[[8.1.16]] इत्यधिकृतम् । <<झलां जशोऽन्ते>>[[8.2.39]] इत्यतोऽन्त इत्यनुवर्तते । क्विन् प्रत्ययो यस्मात् सः क्विन्प्रत्ययः तस्येति बहुव्रीहिः । तदाह - क्विन्प्रत्ययो यस्मादित्यादिना । ऋत्विक् । ऋतौ उपपदे यज् धातोः <<ऋत्विग्दधृक्स्रग्दिगुष्णिगञ्चुयुजिक्रुञ्चां च>>[[3.2.59]] इति क्विनि <<वचिस्वपियजादीनां किति>>[[6.1.15]] इति सम्प्रसारणे <<सम्प्रसारणाच्च>>[[6.1.108]] इति पूर्वपरयोः स्थाने पूर्वरूपैकादेशे ऋतु इज इति जाते <<इको यणचि>>[[6.1.77]] इति यणि ऋत्विज् क्विन् अत्र <<लशक्वतद्धिते>>[[1.3.8]] इति ककारस्येत्सञ्ज्ञायां लोपे च <<हलन्त्यम्>>[[1.3.3]] इति नस्येत्सञ्ज्ञायाम् लोपे च इकारस्योच्चारणार्थत्वेन तस्मिन् गते व् कारस्य <<अपृक्त एकाल् प्रत्ययः>>[[1.2.41]] इति अपृक्तसंज्ञायां <<वेरपृक्तस्य>>[[6.1.67]] इत्यपृक्तसञ्ज्ञकस्य वस्य लोपे <<कृदतिङ्>>[[3.1.93]] इति क्विनः कृत्संज्ञायां कृदन्तत्वात्प्रातिपदिकसञ्ज्ञायां सावागते सोरुकारे गते ऋत्विज् + स् इति स्थिते <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इति स् लोपे <<क्विन्प्रत्ययस्य कुः>>[[8.2.62]] इति कवर्गान्तादेशे आन्तरतम्यात् जकारस्य गकारे जाते <<वाऽवसाने>>[[8.4.56]] इति चर्त्वेन वा ककारे 'ऋत्विक्' इति । चर्त्वाभावे 'ऋत्विग्' इति । ऋत्विग्भ्याम् । ऋविज् + भ्याम् अत्र <<स्वादिष्वसर्वनामस्थाने>>[[1.4.17]] इति पदसञ्ज्ञायां <<क्विन्प्रत्ययस्य कुः>>[[8.2.62]] इति कुत्वे ॠत्विग्भ्याम् इति ।