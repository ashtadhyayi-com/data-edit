नशेर्वेति । <<क्विन्प्रत्ययस्य कुः>>[[8.2.62]] इत्यतः कुरित्यनुवर्तते, <<स्कोः संयोगाद्योरन्ते च>>[[8.2.29]] इत्यत अन्ते इति च । <<पदस्य>>[[8.1.16]] इत्यधिकृतम् । तदाह - नशेः कवर्गोऽन्तादेश इत्यादिना । नक्-नग्, नट्-नड् । णश् अदर्शने क्विप् । नश् इति रूपम् । ततः सौ, हल्ङ्यादिना सोर्लोपे <<व्रश्चभ्रस्जसृजमृजयजराजभ्राजच्छशां षः>>[[8.2.36]] इति षत्वे <<झलां जशोऽन्ते>>[[8.2.39]] इति डत्वे । तस्य <<नशेर्वा>>[[8.2.63]] इति कुत्वेन गत्वे <<वाऽवसाने>>[[8.4.56]] इति चर्त्वेन कत्वे 'नक्' इति । पक्षे 'नग्' इति । कुत्वाभावपक्षे - 'नट् – नड्' इति । नग्भ्याम् - नड्भ्याम् । नश् + भ्याम् अत्र <<व्रश्चभ्रस्जसृजमृजयजराजभ्राजच्छशां षः>>[[8.2.36]] इति षत्वे जश्त्वेन डत्वे <<नशेर्वा>>[[8.2.63]] इति कुत्वेन गत्वे 'नग्भ्याम्' इति । कुत्वाभावपक्षे - 'नड्भ्याम्' इति ।