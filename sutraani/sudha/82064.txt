मो नो धातोरिति । म इति षष्ठयन्तं धातोरित्यस्य विशेषणम् । तदन्तविधिः। <<पदस्य>>[[8.1.16]] इत्यधिकृतम् । <<स्कोः संयोगाद्योरन्ते च>>[[8.2.29]] इत्यतः अन्ते इत्यनुवर्तते । तदाह - धातोर्मस्येत्यादिना । प्रशान् । प्रशाम् + सु इत्यत्र सोरुकारलोपे <<हल्ङ्याब्भ्यो दीर्घात् सुतिस्यपृक्तं हल्>>[[6.1.68]] इत्यादिना स् लोपे <<सुप्तिङन्तं पदम्>>[[1.4.14]] इति पदसंज्ञायां <<मो नो धातोः>>[[8.2.64]] इति मस्य नत्वे कृते 'प्रशान्' इति रूपम् । प्रशाम् + भ्याम् इत्यत्र <<स्वादिष्वसर्वनामस्थाने>>[[1.4.17]] इति पदत्वे <<मो नो धातोः>>[[8.2.64]] इति मस्य नत्वे प्रशान्भ्याम् । प्रशान्भिः । प्रशामे । प्रशान्भ्यः । प्रशामः । प्रशामः । प्रशामोः । प्रशामाम् । प्रशामि । प्रशान्त्सु, प्रशान्सु ।