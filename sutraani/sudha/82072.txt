वसुस्रंस्विति । वस्विति प्रत्ययः, तेन तदन्तं ग्राह्यम् । <<ससजुषो रुः>>[[8.2.66]] इति सूत्रात्सेत्यनुवर्तते, तच्च वसोरेव विशेषणन्तदाह - सान्तवस्वन्तस्येति । अनडुद्भयामित्यादि । अनडुह् + भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां <<वसुस्रंसुध्वंस्वनडुहां दः>>[[8.2.72]] इति हस्य दत्वे 'अनडुद्भ्याम्' इति । इत्यादीति । आदिना - 'अनडुत्सु' एवं बोध्यम् । तथाहि - अनडुह् + सुप् अत्र पकारस्येत्संज्ञायां लोपे च <<स्वादिष्वसर्वनामस्थाने>>[[1.4.17]] इति पदसंज्ञायां <<वसुस्रंसुध्वंस्वनडुहां दः>>[[8.2.72]] इतिहस्य दत्वे <<खरि च>>[[8.4.55]] इति चर्त्वे 'अनडुत्सु' इति रूपम् । साड इतिकृतढत्वडत्ववृद्धेरनुकरणम् ।