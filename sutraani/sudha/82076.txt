र्वोरुपधाया इति । <<सिपि धातो रुर्वा>>[[8.2.74]] इत्यतो धातोरित्यनुवर्तते । र्वो इति तद्विशेषणम् । तदन्तविधिः । <<पदस्य>>[[8.1.16]] इत्यधिकृतम् । <<स्कोः संयोगाद्योरन्ते च>>[[8.2.29]] इत्यतो अन्ते इत्यनुवर्तते तदाह - रेफवान्तयोरित्यादिना । पिपठीः । पिपठिष + सु इत्यत्र सोर्लोपे, रुत्वे कर्तव्ये <<पूर्वत्रासिद्धम्>>[[8.2.1]] इति षत्वस्यासिद्धत्वाद् <<ससजुषो रुः>>[[8.2.66]] इति रुत्वे उकारस्येत्संज्ञायां लोपे च 'पिपठिर्' इति जाते <<र्वोरुपधाया दीर्घ इकः>>[[8.2.76]] इति उपधाया इकारस्य दीर्घे <<खरवसानयोर्विसर्जनीयः>>[[8.3.15]] इति रेफस्य विसर्गत्वे 'पिपठीः' इति रूपम् । पिपठिषौ । पिपठिस् + औ अत्र <<आदेशप्रत्यययोः>>[[8.3.59]] इति षत्वे संयोगे च कृते 'पिपठिषौ' इति । पिपठीर्भ्याम् । पिपठिष् + भ्याम् अत्र <<स्वादिष्वसर्वनामस्थाने>>[[1.4.17]] इति पदसंज्ञायां षत्वस्यासिद्धत्वात् <<ससजुषो रुः>>[[8.2.66]] इति रुत्वे उकारस्येत्सञ्ज्ञायां लोपे च <<र्वोरुपधाया दीर्घ इकः>>[[8.2.76]] इति ठकारोत्तरवर्तिन इकारस्य दीर्घे 'पिपठीर्भ्याम्' इति रूपम् ।