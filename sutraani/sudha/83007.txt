<w>नश्छव्यप्रशानिति ।</w> न इति षष्ठ्यन्तं पदस्येत्यधिकृत्य विशेषणम् । तदन्तविधिः । अम्परे इति रुँ इति चानुवर्तते, तदाह — <w>अम्पर इत्यादिना । </w> <w>चक्रिंस्त्रायस्वेति । </w> <qt>चक्रिन्-त्रायस्व</qt> इति स्थिते <<नश्छव्यप्रशान्>> [[8.3.7]] इत्यनेन नान्तस्य पदस्य <qt>चक्रिन्</qt> इत्यस्य रुँत्वे प्राप्ते <<अलोऽन्त्यस्य>> [[1.1.52]] इत्यनेन न् इत्यस्य स्थाने रुँ कृते अम्परकछव्प्रत्याहारान्तःपातिनि ककारे परे <qt>चक्रिरुँ त्रायस्व</qt> इति जाते रेफोत्तरवर्त्युकारस्येत्संज्ञायां लोपे च <qt>चक्रिर् त्रायस्व</qt> इति जाते <<अत्रानुनासिकः पूर्वस्य तु वा>> [[8.3.2]] इति अनुनासिके, पक्षे <<अनुनासिकात्परोऽनुस्वारः>> [[8.3.4]] इत्यनुस्वारे च <qt>चक्रिँर् त्रायस्व</qt>, <qt>चक्रिंर् त्रायस्व</qt> इति जाते <<खरवसानयोर्विसर्जनीयः>> [[8.3.15]] इति उभयत्र रेफस्य विसर्गे कृते सति <<विसर्जनीयस्य सः>> [[8.3.34]] इत्यनेन विसर्गस्य सत्वे <qt>चक्रिँस्त्रायस्व</qt>, <qt>चक्रिंस्त्रायस्व</qt> इति रूपद्वयं बोध्यम् ॥ <w>अप्रशान् किमिति ।</w> <qt>प्रशान् तनोति</qt> इत्यत्र सूत्रार्थसमन्वयात् नकारस्य रुत्वं प्राप्तम्, तन्नेष्टमिति शास्त्रे <w>अप्रशान्</w> इति पर्युदस्यते ॥