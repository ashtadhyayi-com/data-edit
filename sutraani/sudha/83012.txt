<w>कानाम्रेडित इति ।</w> कानिति द्वितीयान्तं शब्दस्वरूपपरं षष्ठ्यन्तम् । षष्ठ्याश्च सौत्रो लुक् । नलोपाभावोऽपि सौत्र एव । <<अलोऽन्त्यस्य>> [[1.1.52]] इति परिभाषया कान्शब्दान्तस्येति लभ्यते । रुँ इत्यनुवर्तते । तदाह — <w>कान्नकारस्येत्यादिना ।</w> कान् इत्यस्य वीप्सास्यां द्विर्वचने <qt>कान् कान्</qt> इति स्थिते प्रथमनकारस्य <<कानाम्रेडिते>> [[8.3.12]] इत्यनेन रुत्वे उकारलोपे <<अत्रानुनासिक: पूर्वस्य तु वा>> [[8.3.2]] इत्यनुनासिके <qt>काँर् कान्</qt> इति जाते पक्षे <<अनुनासिकात्परोऽनुस्वारः>> [[8.3.4]] इत्यनुस्वारे <qt>कांर् कान्</qt> इति भूते अत्र <<खरवसानयोर्विसर्जनीयः>> [[8.3.15]] इति रेफस्य विसर्गे <<कुप्वोः ≍क ≍पौ च>> [[8.3.37]] इत्यनेन जिह्वामूलीये च प्राप्ते तं प्रबाध्य <!सम्पुंकानां सो वक्तव्यः!> इति वार्त्तिकेन सत्वे च कृते <qt>काँस्कान्<qt>, <qt>कांस्कान्</qt> इति ॥