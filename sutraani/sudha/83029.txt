<w>डः सीति । </w> डः इति पञ्चमी । सि इति सप्तमी । अत्र <<तस्मादित्युत्तरस्य>> [[1.1.67]] इति, <<तस्मिन्निति निर्दिष्टे पूर्वस्य>> [[1.1.66]] इति च परिभाषयोः प्राप्तयोः <!उभयनिर्देशे पञ्चमीनिर्देशो बलीयान्!> इति न्यायेन <<तस्मादित्युत्तरस्य>> [[1.1.67]] इति परिभाषया सीति सप्तमी षष्ठी सम्पद्यते — <w>डात्परस्य सस्येति ।</w> <qt>षड्-सन्तः</qt> इत्यत्र <<डः सि धुट्>> [[8.3.29]] इत्यनेन डात् परस्य धुट्प्राप्तिः; सः क्व स्यादित्याशङ्कायामाह — <<आद्यन्तौ टकितौ>> [[1.1.21]] इति टित्वात्सस्यादौ धुटि जाते <qt>षड् धुट् सन्तः</qt> इति जातम् । अत्र टस्य <<हलन्त्यम्>> [[1.3.3]] इत्यनेनेत्संज्ञायां धकारोत्तरवर्तिन उकारस्य च <<उपदेशेऽजनुनासिक इत्>> [[1.3.2]] इत्यनेनेत्संज्ञायां <<तस्य लोपः>> [[1.3.9]] इत्यनेन लोपे च कृते <qt>षड् ध् सन्तः</qt> इति भूतम् । अत्र <<खरि च>> [[8.4.55]] इत्यनेन धस्य तकारे, डकारस्य टकारे च कृते <qt>षट्सन्तः</qt> इति जातम् । धुडभावपक्षे <<खरि च>> [[8.4.55]] इति डस्य चर्त्वे टत्वे कृते <qt>षट्सन्तः</qt> इति जायते । अत्र <<ष्टुना ष्टुः>> [[8.4.41]] इत्यनेन ष्टुत्वं न शङ्क्यम्, <<न पदान्ताट्टोरनाम्>> [[8.4.42]] इति निषेधात् ॥