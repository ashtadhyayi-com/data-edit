<w>शि तुगिति । </w> पूर्वसूत्रात् न इति पञ्चम्यन्तमनुवृत्तमिह षष्ठ्यन्तमाश्रीयते; शब्दाधिकाराश्रयणात् । <<पदस्य>> [[8.1.16]] इत्यधिकृतम् अवयवषष्ठ्यन्तमाश्रीयते । <<हे मपरे वा>> [[8.3.26]] इत्यतो वेत्यनुवर्तते तदाह — <w>पदान्तस्य नस्येत्यादिना । </w> <qt>सन्-शम्भुः</qt> इत्यत्र कस्य सूत्रस्य प्राप्तिः ? <<शि तुक्>> [[8.3.31]] इत्यस्य, तेन पदान्तस्य तुकि कृते <<आद्यन्तौ टकितौ>> [[1.1.21]] इत्यनेन नस्यान्तावयवे कृते <qt>सन् तुक् शम्भुः</qt> इति जाते अत्र <<हलन्त्यम्>> [[1.3.3]] इत्यनेन कस्येत्संज्ञायाम् <<तस्य लोपः>> [[1.3.9]] इत्यनेन लोपे उकारनिवृत्तौ सत्याम् <qt>सन् त् शम्भुः</qt> इति जाते, <<शश्छोऽटि>> [[8.4.63]] इत्यनेन शम्भुरित्यस्य शस्य छत्वे कृते <qt>सन् त् छम्भुः</qt> इति जाते, <<स्तोः श्चुना श्चुः>> [[8.4.40]] इति तस्य चर्त्वे, पुनः <<स्तोः श्चुना श्चुः>> [[8.4.40]] इति नस्य ञत्वे च विहिते <qt>सञ्च्छम्भुः</qt> इति जायते । यत्र <<झरो झरि सवर्णे>> [[8.4.65]] इति वैकल्पिकचलोपः, तत्र <qt>सञ्छम्भुः</qt> इति । चलोपाभावे च <qt>सञ्च्छम्भुः</qt> इति । <<शश्छोऽटि>> [[8.4.63]] इति छत्वाभावे <<स्तोः श्चुना श्चुः>> [[8.4.40]] इति तस्य चत्वे पुनः <<स्तोः श्चुना श्चुः>> [[8.4.40]] इत्यनेन नस्य ञत्वे च विहिते <qt>सञ्च्शम्भुः</qt> इति, तुकश्चाभावे तस्य श्चुत्वे च कृते <qt>सञ्शभ्भुः</qt> इति रूपचतुष्टयमत्र बोध्यम् । तथाहि सङ्ग्रहः — 'ञछौ ञचछा ञचशा ञशाविति चतुष्टयम् । रूपाणामिह तुक्छत्वचलोपानां विकल्पनात् ॥' — इति ॥