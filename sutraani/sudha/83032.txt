<w> ङमो ह्रस्वादिति ।</w> ङम् इति प्रत्याहारः । ङमः इति पञ्चम्यन्तम् । तद्विशेषणत्वात्पदस्येत्यधिकृतं पञ्चम्यन्ततया विपरिणम्यते । ङम इति च ह्रस्वादिति विशेषणसम्बन्धमनुभूय पदविशेषणत्वं भवत् तदन्तपरम् । ङम इति पञ्चमीबलात् अचीति सप्तमी षष्ठ्यर्थे । तदाह — <w>ह्रस्वात्पर इत्यादिना </w> । <w>ङमुडागम इति । </w> टकार इत्, उकार उच्चारणार्थः । संज्ञायां कृतं टित्त्वमानर्थक्यात्तदङ्गन्यायात् संज्ञिभिः सम्बध्यते । ततश्च ङुट् णुट् नुट् इति त्रय आगमाः फलिताः इति भावः । <w>प्रत्यङ्ङात्मेति ।</w> <qt>प्रत्यङ्-आत्मा</qt> इत्यत्र <<ङमो ह्रस्वादचि ङमुण् नित्यम्>> [[8.3.32]] इत्यनेन ह्रस्वात्परस्य ङम्प्रत्याहारान्तःपातिनो ङकारात्परस्याच्प्रत्याहारान्तवर्तिन आकारस्य टित्त्वादादौ ङमुटि जाते <qt>प्रत्यङ् ङुट् आत्मा</qt> इति जातम्, उकारस्योच्चारणार्थत्त्वान्निवृत्तौ टकारस्येत्संज्ञायां लोपे च <qt>प्रत्यङ् ङ् आत्मा</qt> इति तत्र सर्वस्मिन् संयुक्ते <qt>प्रत्यङ्ङात्मा</qt> इति रूपम्भवति । एवं <qt>सुगण्-ईशः</qt> इत्यत्र <<ङमो ह्रस्वादचि ङमुण् नित्यम्>> [[8.3.32]] इत्यनेन ई इत्यस्य णुडागमे उकारस्यानुबन्धस्य च निवृत्तौ संयोगे च सति <qt>सुगण्णीशः</qt> इति भवति । एवमेव <qt>सन्-अच्युतः</qt> इति दशायां <<ङमो ह्रस्वादचि ङमुण् नित्यम्>> [[8.3.32]] इत्यनेन पूर्ववत् नुटि <qt>सन्नच्युतः</qt> इति सिद्ध्यति ॥