<w>आदेशप्रत्यययोरिति ।</w> मूर्धन्य इति वर्तते स इति च । आदेशप्रत्यययोरिति षष्ठी भेदेन सम्बद्ध्यते । प्रत्ययशब्दः प्रत्ययावयवे लाक्षणिकस्तदेतदाह - <w>आदेशस्य प्रत्ययावयवस्य चेति । रामेध्विति ।</w> रामशब्दात्सप्तमीबहुवचनविवक्षायां सुपि <qt>राम सुप्</qt> इति तत्र पकारस्य <<हलन्त्यम्>>[[1.3.3]] इतीत्संज्ञायाम् <<तस्य लोपः>>[[1.3.9]] इति लोपे <<बहुवचने झल्येत्>>[[7.3.103]] इत्येकारे <qt>रामेसु</qt> इति जाते तत्र <<आदेशप्रत्यययोः>>[[8.3.59]] इति सस्य षत्वे विहिते <qt>रामेषु</qt> इति सिद्धम् । <w>एवं कृष्णादय इति ।</w> कृष्णः, कृष्णौ, कृष्णाः प्रथमा । हे कृष्ण, हे कृष्णौ, हे कृष्णाः, सम्बोधनम् । कृष्णं कृष्णौ कृष्णान् द्वितीया । कृष्णेन कृष्णाभ्यां कृष्णैः तृतीया । कृष्णाय कृष्णाभ्यां कृष्णेभ्यः चतुर्थी । कृष्णात् कृष्णाभ्यां कृष्णेभ्यः पञ्चमी । कृष्णस्य कृष्णयोः कृष्णानाम् षष्ठी । कृष्णे कृष्णयोः कृष्णेषु सप्तमी । प्रक्रिया पूर्ववदूह्या ॥