एकाजुत्तरपदे ण इति । समासस्य, चरभावयवे रूढेन उत्तरपदशब्देन समास इति लभ्यते । एकः अच् यस्मिन् तत् एकाच् । तत् उत्तरपदं यस्य स एकाजुत्तरपदः । तस्मिन् समासे इति बहुव्रीहिः । <<रषाभ्यां नो णः समानपदे>>[[8.4.1]] इत्यनुवर्तते । <<पूर्वपदात् संज्ञायामगः>>[[8.4.3]] इत्यतः पूर्वपदादित्यनुवर्तते । <<प्रातिपदिकान्तनुम्विभक्तिषु च>>[[8.4.11]] इत्यनुवर्तते । तदाह - एकाजुत्तरपदमित्यादिना । वृत्रहणौ । वृत्रहन् + औ अत्र <<इन्हन्पूषार्यम्णां शौ>>[[6.4.12]] इति नियमात् दीर्घाभावे <<एकाजुत्तरपदे णः>>[[8.4.12]] इति णत्वे वृत्रहणौ इति रूपम् । एवं सुटि वृत्रहणः । वृत्रहणम् । वृत्रहणौ । इति बोध्यम् ।