<w>पदान्तस्येति ।</w> <<न भाभूपूकमिगमिप्यायीवेपाम्>>[[8.4.34]] इत्यतो न इत्यनुवर्तते । <w>रामानिति ।</w> रामशब्दाद् द्वितीयाबहुवचन -विवक्षायां शसि समागते <<लशक्वतद्धिते>>[[1.3.8]] इति शस्येत्संज्ञायां लोपे च <qt>राम अस्</qt> इत्यवशिष्टे, अत्र <<प्रथमयोः पूर्वसवर्णः>>[[6.1.102]] इति पूर्वसवर्णदीर्घादेशे विहिते <qt>रामास्</qt> इति जाते <<तस्माच्छसो नः पुंसि>>[[6.1.103]] इति सस्य नत्वे कृते <qt>रामान्</qt> इति रूपम् । अत्र <<अट्कुप्वाङ्नुम्व्यवायेऽपि>>[[8.4.2]] इति नस्य णत्वे प्राप्ते <<पदान्तस्य>>[[8.4.37]] इति निषिद्धे सति णत्वाभावेन <qt>रामान्</qt> इति जायते ।