<w>क्षुभ्नादिष्विति ।</w> <<रषाभ्यां नो णः>> [[8.4.1]] इत्यतो ण इति, <<न भाभूपूकमिगमिप्यायीवेपाम्>> [[8.4.34]] इत्यतो नेति चानुवर्तते । तदाह - <w>णत्व नेति</w> । <qt>नरीनृत्यते ।</qt> नृत् धातोर्यङि, द्वित्वेऽभ्यासकार्ये, रीगागमे धातुत्वाल्लटस्तादेशे शपि, अनुबन्धलोपे, पररूपे टेरेत्वे <qt>नरीनृत्यते</qt> इति स्थितौ <<अट्कुप्वाङ्नुम्व्यवायेऽपि>> [[8.4.2]] इति णत्वे प्राप्ते <<क्षुभ्नादिषु च>> [[8.4.39]] इति णत्वनिषेधे सति <qt>नरीनृत्यते</qt> इति रूपम् । लिटि — <qt>नरीनृताञ्चक्रे</qt> । लुटि — <qt>नरीनृतिता</qt> । लृटि — <qt>नरीनृतिष्यते</qt> । लोटि — <qt>नरीनृत्यताम्</qt> । लङि — <qt>अनरीनृत्यत</qt> । विधौ — <qt>नरीनृत्येत</qt> । आशिषि — <qt>नरीनृतिषीष्ट</qt> । लुङि — <qt>अनरीनृतिष्ट</qt> । लृङि — <qt>अनरीनृतिष्यत</qt> इति । <qt>जरीगृह्यते ।</qt> ग्रह् धातोर्यङि ङित्वात्सम्प्रसारणे <<सम्प्रसारणाच्च>> [[6.1.108]] इति पूर्वरूपे <qt>गृह् य</qt> इति जाते <<सन्यङोः>> [[6.4.9]] इति द्वित्वेऽभ्यासत्वे, अभ्यासकार्ये, <<रीगृदुपधस्य च>> [[7.4.90]] इत्यभ्यासस्य रीगागमे, धातुत्वाल्लटस्ते प्रत्यये, शपि, अनुबन्धलोपे, <<अतो गुणे>> [[6.1.97]] इति पररूपे टेरेत्वे च कृते <qt>जरीगृह्यते</qt> इति रूपम् । <qt>जरीगृह्येते</qt>, <qt>जरीगृह्यन्ते</qt> । <qt>जरीगृह्यसे</qt>, <qt>जरीगृह्येथे</qt>, <qt>जरीगृह्यध्वे</qt> । <qt>जरीगृह्ये</qt>, <qt>जरीगृह्यावहे</qt>, <qt>जरीगृह्यामहे</qt> । लिटि — <qt>जरीगृहाञ्चक्रे</qt> । लुटी — <qt>जरीगृहिता</qt> । लृटि — <qt>जरीगृहिष्यते</qt> । लोटि — <qt>जरीगृह्यताम्</qt> । लङि — <qt>अजरीगृह्यत</qt> । लिङि — <qt>जरीगृह्येत</qt> । आशिषि — <qt>जरीगृहिषीष्ट</qt> । लुङि — <qt>अजरीगृहिष्ट</qt> । लृङि — <qt>अजरीगृहिष्यत</qt> । इति यङन्तप्रक्रिया ॥