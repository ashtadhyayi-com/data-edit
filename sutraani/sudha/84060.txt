<w>तोर्लीति । </w> <<अनुस्वारस्य ययि परसवर्णः>> [[8.4.58]] इत्यतः परसवर्ण इत्यनुवर्तते तदाह — <w> परसवर्ण इति ।</w> <qt>तद्-लयः</qt> इत्यत्र <<तोर्लि>> [[8.4.60]] इत्यनेन तवर्गान्तःपातिनो दस्य स्थाने परसवर्णः (परनिमित्तभूतलकारसवर्णः) ल एव जातः । तेन <qt>तल्लयः</qt> इति सिद्धम् । तस्य लयः तल्लय इति विग्रहोऽत्र बोध्यः । <w>विद्वाल्ँलिखतीति ।</w> <qt>विद्वान्-लिखति</qt> इति स्थिते नकारस्य स्थानिनोऽनुनासिकस्य परसवर्णो लकारो भवन् आन्तर्यादनुनासिक एव लकारो जातस्तेन <qt>विद्वाल्ँलिखति</qt> इति सिद्धम् ॥