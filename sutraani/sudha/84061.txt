<w>उदः स्थास्तस्म्भोरिति ।</w> एकदेशे स्वरितत्वप्रतिज्ञानात् <<अनुस्वारस्य ययि परसवर्णः>> [[8.4.58]] इत्यत्रस्थं समासनिर्दिष्टमपि सवर्णग्रहणमिह निकृष्य सम्बध्यते । उद उति पञ्चमी । अतः <<तस्मादित्युत्तरस्य>> [[1.1.67]] इति परिभाषया उदः परयोः इति लभ्यते । तदाह — <w>उदः परयोरिति ।</w> <qt>उद्-स्थानम्</qt>, <qt>उद्-स्तम्भनम्</qt> इति स्थिते । अत्र उदः परयोः स्था इत्यस्य स्तम्भ इत्यस्य च पूर्वसवर्णः - दकारसवर्णः प्राप्तः । तत्र <<आदेः परस्य>> [[1.1.54]] इति परिभाषया स्थास्तम्भोराद्यवयवस्य सकारस्यैव भवति । तत्र पूर्वदकारसवर्णाश्च — तथदधनाः पञ्चैव । दन्तस्थानसाम्यात्, स्पृष्टप्रयत्नसाम्याच्च । न तु ऌकारः सकारश्च । तयोः स्थानसान्येऽपि विवृतप्रयत्नत्वात् । नापि लकारः ईषत्स्पृष्टत्वात् । एतदतिरिक्ताश्च सर्वे वर्णाः भिन्नस्थानिकत्वान्न दकारसवर्णाः । एवञ्च पूर्वनिमित्रभूतदकारसवर्णाः तथदधनाः पञ्चापि सकारस्य प्राप्ताः । तत्र सकारस्य विवारश्वासाघोषमहाप्राणवतः सादृश्यात् तत्स्थाने तादृक् विवारश्वासाघोषमहाप्राणवान् थ् एव लभ्यते । तेन सस्य थकारादेशे <qt>उद् थ् थानम्</qt>, <qt>उद् थ् तम्भनम्</qt> इति जाते <<झरो झरि सवर्णे>> [[8.4.65]] इत्यनेन दकारोत्तवर्तिनः थकारस्य विकल्पेन लोेपे <<खरि च>> [[8.4.55]] इत्यनेन दकारस्य चर्त्वे <qt>उत्थानम्</qt>, <qt>उत्तम्भनम्</qt> इति भवतः । पक्षे <qt>उत्थ्थानम्</qt>, <qt>उत्थ्तम्भनम्</qt> इत्येव, न तु थकारस्य चर्त्वम् । चर्त्वं प्रति थकारस्यासिद्धत्वात् ॥