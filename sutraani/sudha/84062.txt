<w> झयो ह इति</w> झयः इति पञ्चमी । परस्येत्यध्याहार्यम् । ह इति षष्ठौ । <<उदः स्थास्तम्भोः पूर्वस्य>> [[8.4.61]] इत्यतः पूर्वस्येति, <<अनुस्वारस्य ययि परसवर्णः>> [[8.4.58]] इत्यतः सवर्ण इति चानुवर्तते, तदेवाह — <w>झय परस्येत्यादिना । </w> <w>वाग्घरिरिति । </w> <qt>वाक्-हरिः</qt> इति स्थिते, अत्र <<झलां जशोऽन्ते>> [[8.2.39]] इत्यनेन जश्त्वे गकारे कृते झय्-प्रत्याहारान्तःपातिनो गकारात् परस्य हकारस्य पूर्वसवर्णः — गकारसवर्णाः क्, ख्, ग्, घ्, ङ् इति प्राप्ताः । तत्र हकारेण संवारनादघोषमहाप्राणवता तुल्यः संवारनादघोषमहाप्राणवान् घकारः विकल्पेन हकारस्य स्थाने जातः । तेन <qt>वाग्घरिः</qt> इति रूपं जायते । पक्षे <qt>वाग्हरिः</qt> इति भवति ।