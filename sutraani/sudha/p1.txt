<w>नत्वेति ।</w> अञ्जलिशिरःसंयोगादिव्यापारेण तोषयित्वेत्यर्थः । <w>सरस्वतीमिति ।</w> सरो विद्यास्थानमस्त्यस्याः इति सरस्वती; ताम् वाग्देवतामित्यर्थः । <w>देवीमिति ।</w> दीव्यति प्रलये सर्वान् स्वस्यां निवेश्य क्रीडतीति देवी, ताम् । पचादिषु देवट्शब्दपाठात् ततो ङीपि रूपम् । <w>शुद्धामिति ।</w>शुद्धस्वरूपाम् दोषरहितामित्यर्थः । <w>गुण्यामिति</w> । प्रशस्ता गुणा यस्याः सा, ताम् । गुणत्रयमध्ये प्रशस्त(सत्त्व)गुणवतीमित्यर्थः । निरुक्तविशेषणद्वयं ग्रन्थपक्षेऽपि योज्यम् । तथा हि, शुद्धाम् — काठिन्यादिदोषरहितामित्यर्थः । गुण्यां — शब्दव्युत्पत्तिज्ञानादिप्रशस्तबहुगुणवतीमित्यर्थः । <w>करोमीति ।</w> डुकृञ् करणे अस्मात्कर्तरि लटि रूपम् । उत्पत्त्यनुकूलव्यापारो हि कृधात्वर्थः । <w>पाणिनीयप्रवेशायेति ।</w> पाणिनिना प्रोक्तं <<तेन प्रोक्तम्>> [[4.3.101]] इत्यर्थे <<वृद्धाच्छः>> [[4.2.114]] इति छः, पाणिनीयं महाव्याकरणम् ; तस्मिन् बुद्धेः प्रवेशार्थमित्यर्थः । <w>लघुसिद्धान्तेति ।</w> मोदत इति मुदः, कोर्मुदः कुमुदः, कुमुदश्चन्द्रः, तस्येयं <<तस्येदम्>> [[4.3.120]] इत्यणि कौमुदी ज्योत्स्ना, लघ्वी चासौ सिद्धान्तकौमुदी चेति तामत्यल्पाम् (संक्षिप्ताम्) अप्यनेकशब्दसिद्धान्तार्थप्रकाशजनिकामिति यावत् ॥ 
संहिताया अविवक्षया नात्र सन्धिकार्यम् । सौत्रत्वान्नैतेभ्यो विभक्त्युत्पत्तिः । कारप्रत्ययोऽपि न, <!वर्णात्कारः!> (वार्त्तिकम् - [[3.3.108]]) इत्यत्र बहुलमित्यनुवर्तनात् । <w>हयवरडिति ।</w> अट्-अश्-हश्-इण्-प्रत्याहारेषु हकारग्रहणार्थोऽत्र हकारोपदेश आवश्यकः । अटि हकारप्रयोजनं तु — <qt>अर्हेण</qt> इत्यत्र अड्व्यवायेऽपि णत्वार्थम् । अशि हकारप्रयोजनम् — <qt>देवा हसन्ति</qt> इत्यत्र <<भो भगो..>> [[8.3.17]]  इति अश्-निमित्तकं रोर्यत्वार्थम् । हशि हकारप्रयोजनम् — <qt>देवो हसति</qt> इत्यत्र <<हशि च>> [[6.1.114]] इत्युत्वार्थम् । इणि हकारप्रयोजनम् — <qt>लिलिहिध्वे</qt>, <qt>लिलिहिढ्वे</qt> इत्यत्र <<विभाषेटः>> [[8.3.79]] इत्यनेन वैकल्पिकढत्वार्थम् । <w>लणिति । </w>  ननु <<अइउण्>> इत्यत्र णकारानुबन्धेनैवाणादिप्रत्याहारसिद्धौ पुनरिह णकारानुबन्धग्रहणं व्यर्थमिति चेद्, न । <ऽव्याख्यानतो विशेषप्रतिपत्तिर्नहि सन्देहादलक्षणम्ऽ> इति परिभाषाज्ञापकत्वेन तस्य साफल्यात् । <w>हलिति ।</w> <<हयवरट्>> इत्यत्र हकारोपदेशेनैव सिद्धौ पुनरिह हकारोपदशो व्यर्थ इति न च शङ्क्यम् । वल्-रल्-झल्-शल्-प्रत्याहारेषु हकारोपदेशत्वेन तत्र हकारग्रहणस्य सार्थक्यात् । तथाहि — वलि हकारोपदेशप्रयोजनम् — <qt>रुदिहि</qt>, <qt>स्वपिहि</qt> अत्र <<रुदादिभ्यः सार्वधातुके>> [[7.2.76]] इति वलादिलक्षणेडागमार्थम् । रलि हकारोपदेशप्रयोजनम् — <qt>स्निहित्वा</qt>, <qt>स्नेहित्वा</qt> इत्यत्र <<रलो व्युपधाद्धलादेः संश्च>> [[1.2.26]] इति कित्त्वार्थम् । झलि — <qt>अदाग्धाम्</qt> इत्यत्र घस्यासिद्धत्वेन हकारस्य झल्त्वात् <<झलो झलि>> [[8.2.26]] इति सकारलोपार्थम् । शलि <qt>अलिक्षत्</qt> इत्यत्र <<शल इगुपधादनिटः क्सः>> [[3.1.45]] इति च्लेः क्सादेशार्थम् ॥

ननु इमानि सूत्राणि मुनित्रयग्रन्थबहिर्भूतत्वादप्रमाणमित्यत आह - <w>इति माहेश्वराणि सूत्राणीति ।</w> महेश्वरादागतानि माहेश्वराणि << तत आगतः >> [[4.3.74]] इत्यण् । महेश्वरात्प्राप्तानीति यावत् । ननु महेश्वरप्रणीतसूत्राणामेषां वैयाकरणसिद्धान्तप्रकाशने उपयोगाभावादिह तदुपन्यासो व्यर्थ इत्यत आह — <w>अणादिसंज्ञार्थानीति ।</w> अण् आदिर्यासां ताः अणादयः; अणादयश्च ताः संज्ञाश्च अणादिसंज्ञाः, ताः अर्थः प्रयोजनं येषां अणादिसंज्ञार्थानि । एषां सूत्राणाम् अणादिसंज्ञाद्वारा व्याकरणशास्त्रे उपयोगान्नानर्थक्यमिति भावः । <w>एषामन्त्या इत इति ।</w> एषामुदाहृतसूत्राणाम् अन्त्याः — अन्ते भवाः णकारादिवर्णाः इत्संज्ञकाः प्रत्येतव्या इत्यर्थः । <w>हकारादिष्विति । </w> हकारादीनां सुखोच्चारणार्थं पुनःपुनरकारपाठ इत्यर्थः । अन्यथा ह् य् व् र् इत्येवं क्लिष्टोच्चारणापत्तेरिति भावः । <w>लण्मध्ये त्विति । </w> लण्सूत्रघटकोऽकार इत्संज्ञकः, रप्रत्याहारसिद्ध्यर्थमिति भावः । तेन << उरण् रपरः >> [[1.1.51]] इति सूत्रस्थरप्रत्याहारेण रलयोर्ग्रहणमिति यावत् ॥