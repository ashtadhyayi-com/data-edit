<<प्रत्ययलोपे प्रत्ययलक्षणम्>> - प्रत्ययलोपे प्रत्यय। विशेषविहिता अपि लुगादिसंज्ञा लोपसंज्ञां न बाधन्ते, एकसंज्ञाधिकारद् अन्यत्र संज्ञायां बाध्यबाधकभावानङ्गीकाराद् इति भावः। स्थानिवत्सूत्रेण सिद्धे नियमार्थम् इदं सूत्रं, प्रत्ययस्याऽसाधरणं रूपं यत्र प्रयोजकं तद् एव कार्यं प्रत्ययलोपे सति भवति, न तु प्रत्ययाऽप्रत्ययसाधरणम् इति। तेन शोभना दृषदो यस्य सुदृषत् प्रासाद इत्यत्र ‘नञ्सुभ्याम्’ इत्यन्तोदात्ततां बाधित्वा ‘सोर्मनसी अलोमोषसी’ इत्युत्तरपदाद्युदात्तत्वम्, ‘अत्वसन्तस्ये’ति दीर्घश्च न भवति। यद्वा, ‘यत्र प्रत्ययः प्राधान्येनाश्रीयते तत्राऽल्विधावपि विध्यर्थम् इदम्। तेन ‘अतृणेड्’ इत्यत्र हलादौ पिति सार्वधातुके विहित इम् लुप्तेऽपि तस्मिन् भवति। ‘वर्णाश्रये नास्ति प्रत्ययलक्षणम्’ इति तु वर्णप्राधान्यविषयकम्। तेन गवे हितं गोहितम् इत्यत्राऽवादेशो न। यद्यपीदं पक्षद्वयम् आकरारूढं, तथापि नियमपक्ष एव प्रबल इति यड्लुगन्ते मनोरमायां स्थितम्। स्याद् एतत्, सूत्रस्याऽस्याऽवश्यकत्वेऽपि ‘प्रत्ययलोपे तल्लक्षणम्’ इत्येव सूत्र्यतां, किम् अनेन द्वितीयप्रत्ययग्रहणेन? अत्राहुः, ‘प्रत्ययस्याऽसाधारणं रूपं यत्रे’त्यादिलाभाय द्वितीयप्रत्ययग्रहणम् इति।