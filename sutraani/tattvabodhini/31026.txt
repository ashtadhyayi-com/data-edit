<<हेतुमति च>> - हेतुमति च । स्वनिष्ठाधारतानिरूपिताधेयतासंबन्धेन हेतुर्यत्रास्ति स हेतुमान् = व्यापारः, तस्मिन्वाच्ये णिजित्याह —  प्रयोजकव्यापार इति । प्रयोजकश्चेतनाऽचेतनसाधारण्येन विवक्षितः । स च क्वचित्फलरूपः ।देवदत्तः गमयती॑ त्यादौ सिद्धः ।भिक्षा वासयति॑सङ्ग्रामो वासयती॑त्यादौ तु फलरूपः । प्रेषणादाविति । भृत्यादेर्निकृष्टस्य प्रवर्तना प्रेरणा । आज्ञेत्यर्थः । आदिशब्देनाऽध्येषणानुमत्यादीनमुपादानाम् । समानस्याऽधिकस्य वा ऋत्विगाचार्यादेः प्रवर्तना - अध्येषणम् । प्रार्थनेत्यर्थः । अनुमतिस्तु राजादेः संमतिः, तां विना यागादिक्रिया न निष्पद्यत इत्यनुमतिमात्रेण राजादिः प्रयोजकः ।अनुमत्यादी॑त्यादिशब्देनात्रोपदेशानुग्रहयोरुपादानम् ।ज्वरितः कषायं पिबे॑दित्युपदेशमात्रेण वैद्यादिः प्रयोजकः । यस्तु केनचिद्धन्तुमिष्टं पलायमानं निरुणद्धि सोऽपि हन्तुरनुग्राहकत्वेन प्रयोजकः । सर्वेऽप्येते विशेषाः कथं णिच्प्रत्ययगम्या इति चेत् । अत्राहुः —  सर्वानुगतं प्रवर्तनासामान्यं णिचोऽर्थः, विशेषास्त्वर्थप्रकरणादिगम्या इति । नन्वेवं णिचो लोडादीनां च पर्यायता स्यात्ततश्चइदानीं पृच्छतु भवा॑निति वक्तवयेप्रच्छयती॑ति णिजप प्रयुज्येतेति चेत् । मैवम् । कर्तुः प्रयोजको हि हेतुः, प्रैषविषयो यः संबोध्यो दैवदत्तादिः स तु नाद्यादि प्रश्नकर्तृत्वेनावधारितः । तथा च प्रयोज्यप्रवृत्त्युपहिता या प्रयोजकनिष्ठप्रवृत्तिः सा णिजर्थः, तदनुपहिता प्रयोजकप्रवृत्तिस्तु लोडर्थ इत्युभयोर्भेदः । उक्तं च  - द्रव्यमात्रस्य तु प्रैषे पृच्छादेर्लोड् विधीयते । सक्रियस्य प्रयोगस्तु यदा स विषयो णिचः॑ ।इति । अस्यार्थः - कर्तृत्वेनाऽनवधारितस्य देवदत्तदेस्तु प्रैषेप्रच्छ ज्ञीप्सायाटमित्यादेर्लोड्भवति । प्रयोज्यप्रवृत्त्युपहितप्रवृत्त्याश्रयस्य प्रयुक्तिस्तु यदा सा णिचो विषय इति । किं च प्रयोक्तृनिष्ठा प्रयुक्तिर्लोडर्थः, प्रयोक्रप्रयोक्तृकर्तका तु णिजर्थः ।पच देवदत्ते॑त्यत्र हि वक्तैव प्रेरकः ।पाचयती॑त्यादौ वक्तृभिन्नः,पाचयामी॑त्यादौ तु वक्तेति दिक् ।