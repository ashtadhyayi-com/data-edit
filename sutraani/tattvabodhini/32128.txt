<<पूङ्यजोः शानन्>> - पूङ्यजोः । शाननः शकारः सार्वधातुकत्वार्थः । नकारः स्वरार्थः । ण्वुलादिवत्स्वतन्त्रोऽयं न तु शत्रादिवल्लादेशः, तथाहि सति वेति वाच्यं स्यात्, पवते यजते इति तिङोऽपि यथा स्युरिति । न च वाऽसरूपन्यायेन निर्वाहः,लादेशेषु वाऽसरूपविधिर्नास्तीत्याकरे स्थितत्वात् ।किंच लादेशत्वेलः कर्मणि चे॑ ति भावकर्मणोर्विहितस्य लस्यापि भावकर्मणोरपि प्रयुज्येत, इष्यते तु कर्तर्येव । एवं चानशःइङ्घार्यो॑ रिति शतुश्च स्वातन्त्र्यं बोध्यम् । अत्र केचित्- शाननो लादेशत्वे लसार्वधातुकानुदात्तत्वं स्यादित्याहुः । तच्चिन्त्यम् । परत्वान्नित्स्वरप्रवृत्त्या पवमान इत्यादेराद्युदात्तत्वे शाननोऽनुदात्तत्वस्येष्टत्वात् । नन्वेषां लादेशत्वाऽनङ्गीकारेसोमं पवमान॑ इत्यादौ कर्मणि षष्टी स्यादिति चेन्मैवम् ।न लोके॑ ति सूत्रे तृन्निति प्रत्याहारनिर्देश इत्युक्तत्वात् ।