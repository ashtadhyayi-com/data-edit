<<ऋतष्ठञ्>> - ऋतष्ठञ् । 'विद्यायोनिसम्बन्धेभ्यः' इति वर्तते। तदाह- वुञोऽपवाद इति। 'उष्कञ्' इति वक्तव्ये तपरकरणं ठञ्ग्रहणं च चिन्त्यप्रयोजनमिति प्राञ्चः । पैतृकी विद्येत्यत्र ङीबर्थं ठञ्ग्रहणमिति तु तत्त्वम् । न च टिड्ढेति सूत्रे कञ्ग्रहणान्ङीप्सिध्यतीति वाच्यं, यादृशी, तादृशीत्याद्यसिद्धेः । तदनुबन्धकग्रहणेनाऽतदनुबन्धकस्याग्रहणात्, 'त्यदादिषु दृशः' इति कञो द्व्यनुबन्धकत्वात् । तपरकरणं विहाय 'उष्ठञ्' इत्येव सुवचमित्याहुः ।