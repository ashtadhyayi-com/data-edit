<<रूपादाहतप्रशंसयोरप्>> - रूपादाहत । आहतप्रशंसाविशिष्टेऽर्थे वर्तमानाद्रूपशब्दान्मत्वर्थे यप् स्यात् । आहतमिति । आहनमाहतं=ताडनमित्यर्थः । ततो निष्पन्नं यत्कार्षापणादिरूपं तदपि कार्ये कारणोपचारादाहतमित्युच्यते इत्याहतरूपयोः सामानाधिकरण्यमुपपद्यते ।अन्येभ्योऽपि दृश्यते । हिम्या इत । भूम्नि यप् । पर्वता इति । हिमवान्, तत्पर्यन्तवर्तिनश्च । गुण्या इति.दृसिग्रहणादिनिरपि । तथा च माघः -॒गुण्यगुण्य इति न व्यजीगणत् । गुणी — अगुण्य इति पदच्छेदः ।