<<नेटि>> - नेटि। प्रागुक्तं नेति। हलन्तत्वादेव सिद्धे वदव्रजोर्विशिष्य विधानान्न निषेधः, किन्तु हलन्तलक्षणाया एव वृद्धेर्निषेधः तस्या अनिडादौ सिचि चरितार्थत्वात्। अमुमेवार्थ मनसि निधाय क्वचित् पुस्तकेषु ‘हलन्तलक्षणा वृद्धिर्ने’त्येव पठते। इर इत्संज्ञेति। इकारस्य ‘उपदेशेऽजनुनासिक’ इति, रेफस्य तु ‘हलन्त्य’मिति प्रत्येकमित्संज्ञायाम् ‘इदित’ इति नुम् स्यादिति भावः। एतस्य वैयर्थ्यं ‘चक्षिङ् व्यक्ताव्यां वाची’त्यत्र स्फुटीभविष्यति।