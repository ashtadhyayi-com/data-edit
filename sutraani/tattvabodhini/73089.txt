<<उतो वृद्धिर्लुकि हलि>> - उतो वृद्धिः ।नाभ्यस्तस्याचि पिती॑त्यतो निषेधानुवृत्तेराह —  न त्वभ्यस्तस्येति । उतः किम्  । एति । एषि । लुकीति किम्  । सुनोति । जुहोति । हलि किम्  । यवानि यवाव ।आडुत्तमस्ये॑त्याडागमः पित् । पिति किम्  । युतः । रुतः ।नाभ्यस्तस्ये॑ति किम्  । योयोति । रोरोति । सार्वधातुके किम्  । यूयात् । न चाऽत्र ङिच्च पिन्नेति व्याख्यानान्निर्वाहः शङ्क्यः,किदाशिषी॑ति यासुटः कित्त्वात् । केचित्तु युयात् स्तुयादित्यादावपिङिच्च पिन्ने॑त्येतदानाश्रित्य व्याचक्षते । संज्ञापूर्वकविधेरनित्यत्वाद्वृद्धिर्न भवति । अन्यथाउत औ॑ दित्येव वदेदिति ।